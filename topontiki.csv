subtopic,website,title,date,author,text,url
Culture,topontiki.gr,«Πριν την αποχώρηση» του Τόμας Μπέρνχαρντ,11.1.2020,ΕΛΕΝΗ ΠΕΤAΣΗ," Γερμανία, 7 Οκτωβρίου 1970. Παρότι έχουν περάσει είκοσι πέντε χρόνια από το τέλος του Β’ Παγκοσμίου Πολέμου, τρία αδέλφια εξακολουθούν να γιορτάζουν τα γενέθλια του αρχηγού των SS Χάινριχ Χίμλερ, στον οποίο, μάλιστα, το ανδρικό μέλος της οικογένειας χρωστάει την επιβίωσή του. Ο νυν δικαστής Ρούντολφ (Περικλής Μουστάκης), αν και υπήρξε διοικητής σε κάποιο στρατόπεδο συγκέντρωσης, όχι μόνο κατάφερε να ξεφύγει από την «υποτιθέμενη» απο-ναζικοποίηση, αλλά, παραμένοντας πιστός στις αρρωστημένες πεποιθήσεις του, έχει κατακτήσει και μία από τις υψηλότερες θέσεις του κρατικού μηχανισμού. Δίπλα του στέκει αγέρωχη η ερωμένη, ομοϊδεάτισσα αδελφή του Βέρα (Μπέττυ Αρβανίτη). Αντίθετα η μικρότερη, η αντιφασίστρια Κλάρα (Σμαράγδα Σμυρναίου), καθηλωμένη στο αναπηρικό καροτσάκι της – σύμβολο ενός εξίσου ανάπηρου κοινωνικού στρώματος που υποτάσσεται στους ισχυρούς – μάταια προσπαθεί με «ομιλούσες» σιωπές να αντιδράσει. Η ετήσια φιέστα ετοιμάζεται να αρχίσει και ο Τόμας Μπέρνχαρντ, γνωστός για τα κείμενά του ενάντια στον εθνικοσοσιαλισμό, βρίσκει την ευκαιρία να καταγγείλει με ειρωνικό, σχεδόν γελοιογραφικό τρόπο τη μεταπολεμική «απενοχοποίηση» εγκληματιών της χιτλερικής περιόδου. Στο «Πριν την αποχώρηση» (1979) οι αντι-ήρωές του αποτελούν μείγματα συγγενικών, φιλικών και κοινωνικών προσώπων του περιβάλλοντός του, που τον πλήγωσαν ανεπανόρθωτα – κάτι ανάλογο συμβαίνει σε πολλά πονήματά του, όπως στο «Ρίτερ, Ντένε, Φος» που είδαμε πρόσφατα. Πρόσωπα αμετανόητα, παράσιτα των αναμνήσεών τους, ζωσμένα από διεστραμμένα συναισθήματα, που η νοσταλγία του νοσηρού παρελθόντος και η ελπίδα αναζωπύρωσής του ενοικεί στην καρδιά τους χωρίς αιδώ, ενώ χύνουν το δηλητήριό τους σαν ύπουλα φίδια την ημέρα του τελετουργικού εορτασμού. Τότε η Βέρα σιδερώνει (ακατάπαυστα;) τη στολή των SS που θα φορέσει ο Ρούντολφ, εκείνη ετοιμάζεται να βάλει το επίσημο μπροκάρ φουστάνι της, ενώ η αδελφή της θα εξαναγκαστεί να «παίξει» τον ρόλο μιας Εβραίας αιχμάλωτης των ναζί. Από την άλλη, η καθημερινότητά τους δεν διαφέρει από τους κανονικούς ανθρώπους. Πίνουν τσάι, κουβεντιάζουν, τσακώνονται, περιμένουν με ανυπομονησία τη συνταξιοδότηση, ονειρεύονται ταξίδια στην Αίγυπτο, εκφράζουν οικολογικούς προβληματισμούς και αγάπη για την τέχνη. Πρόσωπα, εν τέλει, που η «ασυμβίβαστη» αλλά και τόσο αληθινή δυαδικότητα των χαρακτήρων τους αποτελεί τον πυρήνα του κειμένου που ο Μπέρνχαρντ σχολίασε ως «κωμωδία της γερμανικής ψυχής». Και μας κάνει να αναρωτηθούμε αν ο παραλογισμός της στρεβλής πραγματικότητας που διέπει τη ζωή τους είναι αναγνωρίσιμος σε πολλές περιπτώσεις ακόμα και σήμερα. Ο Νίκος Μαστοράκης επιχειρεί να σκιαγραφήσει με ρεαλιστικό τρόπο αυτήν τη μικρογραφία της κοινωνίας, που μολυσμένη από υποκρισία και ψεύδος κρύβει το μίσος πίσω από την κλειστή πόρτα του σπιτιού της. Ωστόσο, η σκηνοθεσία του, με την ευθύβολη μετάφραση του Βασίλη Πουλαντζά, στρογγυλεύει τον σαρκασμό και τα σατιρικά στοιχεία του έργου. Κατ’ επέκταση εγκλωβίζει τους ηθοποιούς σε μια πέραν του δέοντος σοβαρότητα. Αλλά και η «κωμική» ερμηνεία του Περικλή Μουστάκη, που ενίοτε εκβιάζει το γέλιο του κοινού, ενδίδει σε υπερβολές μετατρέποντας τον ήρωά του σε καρικατούρα. Info:  Θέατρο οδού Κεφαλληνίας, Κεφαλληνίας 16",http://www.topontiki.gr/article/361773/prin-tin-apohorisi-toy-tomas-mpernharnt
Culture,topontiki.gr,Η «λεγόμενη πραγματικότητα» για πρώτη φορά στην Ελλάδα: Εκτίθενται έργα του ζωγράφου Mózes Incze και του γλύπτη Boldi,26.1.2020,ΕΥΑ ΜΠΟΥΡΓAΝΗ," Η έκθεση με τίτλο «Η λεγόμενη πραγματικότητα» παρουσιάζεται από σήμερα στην Ελλάδα για πρώτη φορά, δίνοντας την ευκαιρία στους θεατές να δουν και να θαυμάσουν κάποια από τα σημαντικότερα νέα αλλά και παλαιότερα έργα του σύγχρονου ζωγράφου Mózes Incze και του γλύπτη Boldi. Πρόκειται για δύο διακεκριμένους καλλιτέχνες, οι οποίοι εκθέτουν συχνά το έργο τους από κοινού στο εξωτερικό, ενώ πολλές από τις δημιουργίες τους βρίσκονται σε σημαντικές ιδιωτικές συλλογές και μουσεία τόσο στην Ευρώπη όσο και στην Αμερική.Ο Mózes Incze εξερευνά τις πολλαπλές εκφάνσεις της πραγματικότητας, διερευνώντας την πολυπλοκότητα της ανθρώπινης ζωής στη σύγχρονη κοινωνία. «Όταν η οπτική γωνία αλλάζει, το αντικείμενο της παρατήρησης εμφανίζεται σε εμάς με διαφορετική μορφή. Σε μία συνεχή τέτοια ανάλυση, η ουσία πίσω από τις παραλλαγές είναι ίδια: οι μορφές μιλάνε για μια αλήθεια, κάθε φορά όμως με διαφορετικά λόγια. (…) Ως άνθρωπος, είμαι εκτεθειμένος στις μεταβολές του χωροχρόνου. Ως καλλιτέχνης, δουλεύω πατώντας στις εμπειρίες μου και προσθέτοντας εικόνες και λέξεις στην πραγματικότητα, στην ύπαρξη… Όσα βλέπεις γύρω σου, αυτά είναι η λεγόμενη πραγματικότητα» σημειώνει ο ίδιος για το έργο του. Στη ζωγραφική του Mózes Incze διακρίνονται στοιχεία ολόκληρης της ευρωπαϊκής ζωγραφικής παράδοσης, με πολλές αναφορές στον εικονογραφικό αυτοπροσδιορισμό του σύγχρονου ανθρώπου. Στη θεματολογία του εξετάζονται ζητήματα που σχετίζονται με την τεχνολογική πρόοδο, αναδεικνύοντας με μοναδικό τρόπο τις καταστροφικές συνέπειες που αυτή επιφέρει συχνά στον άνθρωπο. Η απόδοση των σωμάτων όπως και η χρωματική του παλέτα συχνά παραπέμπουν στην μπαρόκ παράδοση, ενώ οι αφηγήσεις του και οι χωρικές διαστάσεις σε συνδυασμό με τις αδρανείς φιγούρες με τα επικαλυμμένα πρόσωπα θυμίζουν τον τρόπο με τον οποίο σουρεαλιστές, όπως ο Dalí και ο Magritte, απέδιδαν στα έργα τους την ανθρώπινη κατάσταση. Από την άλλη, ο Boldi βρίσκεται σε συνεχή αναζήτηση της ιδανικής αποτύπωσης της ανθρώπινης μορφής. Ακολουθώντας την παράδοση του Brâncusi, χρησιμοποιεί κυρίως απλουστευμένες μορφές και δημιουργεί στρογγυλά, τέλεια εκλεπτυσμένα γλυπτά, αποτυπώνοντας τη θεμελιώδη ουσία του υποκειμένου. Σκοπός του, όπως ο ίδιος τονίζει, είναι τα έργα του να είναι διαχρονικά. «Στη βιαστική, γρήγορη ζωή μας, όπου σχεδόν τα πάντα μοιάζουν εφήμερα, για μένα το σημαντικότερο είναι να δημιουργώ γλυπτά με διάρκεια στον χρόνο και παντοτινή αξία (…) γι’ αυτό χρησιμοποιώ πολύτιμα υλικά. Είναι τόσο σημαντικό για μένα να επικοινωνώ με την τέχνη μου θέματα αιώνια, κατανοητά πάντα και παντού…» εξηγεί χαρακτηριστικά. Παρατηρώντας κανείς τα έργα του Boldi, είναι σαν να βλέπει μια ταινία. Η κάθε εικόνα διαδέχεται την άλλη και όλες μαζί συνθέτουν μια ιστορία. Στα γλυπτά του οι θεατές μπορούν να διακρίνουν τις πιο βαθιές αξίες που τον χαρακτηρίζουν τόσο ως καλλιτέχνη όσο και ως άνθρωπο. Έννοιες όπως η λογική, ο σεβασμός προς κάθε είδος της φύσης, η απλότητα αλλά και η ακεραιότητα είναι εμφανείς και ευδιάκριτες στις δημιουργίες του. Χωρίς να χρησιμοποιεί περιττούς συναισθηματισμούς, κατορθώνει να αποτυπώνει την ανθρώπινη μορφή, αναδεικνύοντας τις διαφορετικές πτυχές του εσωτερικού κόσμου κάθε ανθρώπου. Τόσο ο Mózes Incze όσο και ο Boldi γοητεύονται από την κατάσταση που βιώνει ο άνθρωπος στη σύγχρονη κοινωνία. Μέσα από τα έργα τους μελετούν το ανθρώπινο σώμα δίνοντας την ευκαιρία στο κοινό να διερευνήσει και να ανακαλύψει κάθε πτυχή του κόσμου αλλά και όσων εμπεριέχονται σε αυτόν. Τη «λεγόμενη πραγματικότητα» που ζούμε, αλλιώς… Συντελεστές: Καλλιτέχνες: Mózes Incze, Boldi Κείμενο: Boldi, Mózes Incze, Jimenez Derreida, Yota Dimitriou Επιμέλεια: Μαρία Αλμπάνη INFO: Alma Contemporary Art Gallery, Υψηλάντου 24, Κολωνάκι Ώρες Λειτουργίας: Τρίτη, Πέμπτη και Σάββατο: 10.00 - 14.00 | Τετάρτη και Παρασκευή: 10.00 - 14.00 και 18.00 - 21.00 Πρόσθετες πληροφορίες / κρατήσεις: Τηλ.: 2114003160 | www.galleryalma.com",http://www.topontiki.gr/article/364153/i-legomeni-pragmatikotita-gia-proti-fora-stin-ellada-ektithentai-erga-toy-zografoy
Culture,topontiki.gr,Ταινίες πρώτης προβολής: Ένα από τα καλύτερα κινηματογραφικά επταήμερα ξεκινά σήμερα,5.3.2020,," Ένα απ' τα καλύτερα κινηματογραφικά επταήμερα ξεκινά απόψε, καθώς οι εταιρίες διανομής θέλοντας να ξορκίσουν τον κοροναϊό ρίχνουν στη μάχη έντεκα ταινίες, που καλύπτουν σχεδόν όλα τα γούστα. Ανάμεσά τους το συνταρακτικό δράμα ""Το Βαμμένο Πουλί"", που ίσως σοκάρει κάποιους θεατές, το πολυσήμαντο οικολογικό δικαστικό θρίλερ ""Σκοτεινά Νερά"", με τον Μαρκ Ράφαλο, το εξαιρετικό ιρανικό θρίλερ ""Ο Φύλακας"", η μαύρη κωμωδία του Γιάννη Οικονομίδη ""Η Μπαλάντα της Τρύπιας Καρδιάς"", αλλά και το τελευταίο animation της Pixar ""Φύγαμε"". ""Το Βαμμένο Πουλί"" (""Τhe Painted Bird"") Δραματική ταινία, τσέχικης (ουκρανικής και σλοβακικής) παραγωγής του 2019, σε σκηνοθεσία Βάκλαβ Μαρχούλ, με τους Πέτρ Κοτλάρ, Χάρβεϊ Καϊτέλ, Ούντο Κίερ, Στέλαν Σκάσγκαρντ, Μπάρι Πέπερ, Τζούλιαν Σαντς κ.ά. Συνταρακτική ιστορία, σε ασπρόμαυρο. Δικαιολογημένα. Δεν είναι απλώς ένα δράμα, αλλά ένα κατάμαυρο δράμα, αδυσώπητο, με εικόνες βγαλμένες από την Κόλαση του Δάντη. Πρόκειται για τη μεταφορά του ομώνυμου βιβλίου του Γέρζι Κοζίνσκι, ενός εξόριστου στις ΗΠΑ Πολωνοεβραίου συγγραφέα, σύγχρονου και φίλου του Ρομάν Πολάνσκι. Ενός βιβλίου, που όταν δημοσιεύτηκε προκάλεσε πάταγο και τρομερές αντιδράσεις (απαγορεύτηκε στην Πολωνία). Προκλήθηκε σκάνδαλο, ο συγγραφέας και η οικογένειά του ταλαιπωρήθηκαν αφάνταστα. Ο ίδιος προσπάθησε να μαλακώσει τις αντιδράσεις, αλλά στο τέλος, δεν άντεξε και επιβαρυμένος από τα παιδικά τραύματά του, αυτοκτόνησε. Η ιστορία της ταινίας αφορά ένα παιδί, που δεν μιλά, δεν αποκαλύπτεται, έχει ξεμείνει μόνο του και ξεκινά μία Οδύσσεια επιβίωσης στην πολωνική ύπαιθρο, όπου του συμβαίνουν μόνο τα χειρότερα. Η ταινία, που χωρίζεται σε κεφάλαια, από την πρώτη της σκηνή δίνει το στίγμα της και προετοιμάζει -αν μπορεί να γίνει ποτέ αυτό- το θεατή τι τον περιμένει. Οι συνθήκες που αντιμετωπίζει ο μικρός δεν είναι απλώς αντίξοες, αλλά μοιάζουν με μία αθεράπευτη κατάρα, μια διαδρομή φρίκης χωρίς έλεος. Κάθε κεφάλαιο και ένα χτύπημα στο στομάχι, μία κινηματογραφική εμπειρία, που δύσκολα μπορεί να περιγραφεί. Η αποκτήνωση των ανθρώπων από τον πόλεμο, τον φόβο, την πείνα, ακόμη και τις δεισιδαιμονίες ή τα ταπεινά ένστικτα που έχουν θεριέψει, κάνουν τη μάχη επιβίωσης του μικρού ήρωα της ταινίας να μοιάζει με μία επώδυνη κατάβαση στην κόλαση. Τον κυνηγούν, προσπαθούν να τον κάψουν, τον μαστιγώνουν, τον θάβουν στη γη μέχρι το κεφάλι για να τον φάνε τα κοράκια, τον πετάνε στο λάκκο με απορρίμματα, ο μοναδικός άνθρωπος που τον βοηθά αυτοκτονεί μπροστά στην απανθρωπιά, ένας παπάς τον γλυτώνει από την εκτέλεση των Ναζί, δίνοντας να τον προσέχει ένας ""φιλάνθρωπος"", ένα ανθρωπόμορφο κτήνος, ένας παιδόφιλος. Ένας Γερμανός βετεράνος στρατιώτης τον ελευθερώνει. Αμέσως μετά οι Γερμανοί εκτελούν εν ψυχρώ όσους προσπαθούν να δραπετεύσουν από ένα τρένο, ενώ ο μικρός όταν συναντά μία νεαρή γυναίκα και νομίζεις ότι μπορεί να έχει κάποια τύχη, αυτή αποδεικνύεται μία νυμφομανής, μία απειλή, που φτάνει να βιάζει μέχρι και τον τράγο της! Και μετά έρχονται οι Κοζάκοι, οι συνεργάτες των Γερμανών που σφαγιάζουν και κατακαίγουν ένα χωριό, καθαρίζοντας ότι έχουν αφήσει πίσω τους οι Ναζί. Και τα βάσανα του παιδιού, που όταν βρίσκει ένα μαχαίρι το πρώτο που κάνει είναι να χαρακωθεί, δεν έχουν τελειώσει. Η ανθρωπότητα στα χειρότερά της. Πιο κάτω δεν έχει. Όταν ο σαδισμός συναντά τον ζόφο, όταν η αποκτήνωση ακουμπά στη διαστροφή. Ο Βάκλαβ Μαρχούλ σκηνοθετεί με μαεστρία τον τρίωρο εφιάλτη του, απ' τον οποίο δεν μπορείς να κόψεις ούτε ένα λεπτό. Άλλοτε με κοντινά πλάνα, γεμάτα, που στο βάθος τους υπάρχουν πάντα πληροφορίες ή μία απειλή και άλλοτε μακρινά, φωτίζοντας ένα τοπίο κόλασης, με μαύρο, έντονο, τραχύ, που δεν αφήνει περιθώρια για ανάσες. Ωστόσο, ο Μαρχούλ κάνει μία αλληγορική ταινία, αφού δεν περιορίζεται απλώς σε μια ιστορική υπενθύμιση, αλλά μιλά για το μέλλον. Γι' αυτό που μπορεί να έρθει αν δεν υπάρξει ακόμη και την ύστατη στιγμή μια γενικευμένη αφύπνιση για το δρόμο που έχουμε πάρει. Δεν είναι τυχαίο ότι το μοναδικό σημάδι ελπίδας δίνεται στο τελευταίο συγκλονιστικό πλάνο όταν το παιδί, δίπλα στον ταλαίπωρο πατέρα του, αποκαλύπτεται και αυτό γιατί ανακαλύπτει την ταυτότητά του. Τις ρίζες του και τον προορισμό του, το πεπρωμένο του. Στην ταινία παίζουν και πολλοί γνωστοί ηθοποιοί, όπως οι Ούντο Κιέρ, Τζούλιαν Σαντς, Στέλαν Σκάσγκαρντ, Χάρβεϊ Καϊτέλ, όχι για να πάρουν το χρόνο τους, αλλά να συμβάλουν ταπεινά στο δράμα και στην αποτελεσματικότητά του. ΜΕ ΛΙΓΑ ΛΟΓΙΑ… Ανατολική Ευρώπη, τέλη Β' Παγκοσμίου Πολέμου. Ένα παιδί - δίχως όνομα - προσπαθεί να επιβιώσει μόνο του στην ύπαιθρο, ταξιδεύοντας από χωριό σε χωριό. Αντιμετωπίζει τις πιο σκληρές δοκιμασίες, διατηρώντας όμως την ελπίδα ζωντανή, σε μια αδυσώπητη εποχή. ""Σκοτεινά Νερά"" (""Dark Waters"") Δραματικό δικαστικό θρίλερ, αμερικανικής παραγωγής του 2019, σε σκηνοθεσία Τοντ Χέινς, με τους Μάρκ Ράφαλο, Αν Χαθαγουέι, Τιμ Ρόμπινς, Μπιλ Καμπ, Βίκτορ Γκάρμπετ, Μπιλ Πούλμαν κ.ά. Στιβαρό, πολυσήμαντο οικολογικό δραματικό δικαστικό θρίλερ, που βασίζεται σε αληθινή ιστορία, από τον Τοντ Χέινς (""Ο Παράδεισος Είναι Μακριά""), έχοντας ένα πολυπρόσωπο καστ του οποίου ηγείται ο εκπληκτικός Μαρκ Ράφαλο. Σε μια εποχή που απ' τη μια υπάρχει η κατασπατάληση φυσικών πόρων ή και μόλυνσής τους για περισσότερα κέρδη και την τρέλα μιας ανάπτυξης που δεν βλέπει το αύριο και από την άλλη μία σχετική αφύπνιση για το περιβαλλοντικό πρόβλημα, χωρίς ωστόσο να φτάνει στην πηγή των αιτίων, η ταινία του Χέινς ρίχνεται στα βαθιά και σκοτεινά νερά και αποκαλύπτει το μέγεθος της καταστροφής που έχουν προκαλέσει οι χημικές εταιρείες. Έχοντας ως κεντρικό πρόσωπο έναν μεγαλοδικηγόρο, τον Ράφαλο, που η δουλειά του είναι να καθαρίζει τα λερωμένα μεγάλων εταιρειών και που όταν συνειδητοποιεί την καταστροφή που κάνει μια μεγάλη χημική εταιρεία, ρίχνοντας τα τοξικά απόβλητά της σε ένα ποταμό, δηλητηριάζοντας τις ζωές των κατοίκων, αναλαμβάνει να ηγηθεί μιας μακροχρόνιας διαμάχης απέναντι στο επιχειρηματικό θηρίο. Ο Χέινς ακολουθώντας το ύφος των θρίλερ ανάλογων ταινιών της δεκαετίας του '70, χωρίς όμως τον κραυγαλέο καταγγελτικό λόγο, φτιάχνει ένα σφιχτοδεμένο φιλμ, που κρατά αμείωτο το ενδιαφέρον μέχρι το τέλος, αναδεικνύει το μέγεθος τού περιβαλλοντικού προβλήματος, ενώ διεισδύει και στην προσωπική ζωή τού ήρωά του, που πλήττεται επαγγελματικά, οικογενειακά, κοινωνικά, ακόμη και η υγεία του. Και αυτό γιατί έχει να αντιμετωπίσει μια γιγάντια εταιρεία, που εξαγοράζει κυβερνήσεις, επιστήμονες και όποιον βρεθεί μπροστά της. Η δύναμη της ταινίας όμως βρίσκεται κυρίως στη συνειδητοποίηση του μεγαλοδικηγόρου, που αφήνει πίσω του καριέρα, χρήματα, καταξίωση, για να πολεμήσει την τοξικότητα όλων αυτών που υπερασπιζόταν και υπερασπίζονται εκατομμύρια άνθρωποι με το σκεπτικό ότι έτσι μόνο μπορούν να βγουν χρήματα, να έρθουν δουλειές, να υπάρξει ευημερία. Μια ταινία που στο τέλος προκαλεί πραγματικά τον τρόμο, καθώς αποδεδειγμένα έχουμε όλοι μολυνθεί από χημικά προϊόντα που μπαίνουν σε κάθε σπίτι. Εκτός από τον Ράφαλο, που επιστρέφει στις μεγάλες ερμηνείες που τον καταξίωσαν, εμφανίζονται και τρανταχτά ονόματα όπως η Αν Χαθαγουέι, ο Τιμ Ρόμπινς, ο Μπιλ Καμπ και αρκετοί άλλοι ηθοποιοί που συμβάλλουν στην επιτυχία της ταινίας. ΜΕ ΛΙΓΑ ΛΟΓΙΑ… Ο Ρομπ είναι μεγαλοδικηγόρος με ειδίκευση σε θέματα περιβάλλοντος, και εκπροσωπεί μεγάλες φαρμακευτικές εταιρείες. Η καριέρα του βρίσκεται στην καλύτερη φάση της, όταν δύο αγρότες έρχονται σε επαφή μαζί του και ισχυρίζονται ότι ένα παράρτημα της εταιρείας DuPont αποβάλλει τοξικά απόβλητα στον τοπικό ποταμό, με αποτέλεσμα την καταστροφή των γεωργικών εκτάσεων και τον θάνατο εκατοντάδων ζώων. Με σκοπό να τους βοηθήσει και να ανακαλύψει την αλήθεια, συντάσσει μια επιστολή διαμαρτυρίας που σηματοδοτεί την έναρξη μιας δεκαπενταετούς διαμάχης που θα θέσει σε δοκιμασία όχι μόνο την καριέρα του, αλλά και την υγεία του και τις οικογενειακές του σχέσεις. ""Ο Φύλακας"" (""The Warden"") Δραματικό θρίλερ, ιρανικής παραγωγής του 2019, σε σκηνοθεσία Νιμά Τζαβιντί, με τους Ναβίντ Μοχαμαντζαντέχ, Παρινάζ Ιζαντιάρ, Μάνι Χαγχίχι κ.ά. Εξαιρετικό δραματικό θρίλερ, με την εγγύηση της ιρανικής κινηματογραφικής σχολής. Εδώ, στην πρώτη του μεγάλου μήκους ταινία του, ο Νιμά Τζαβιντί, έχοντας στη διάθεσή του ένα απλό στόρι, χρησιμοποιώντας τα πιο απλά υλικά και χαρισματικούς ηθοποιούς, φτιάχνει ένα μικρό κινηματογραφικό διαμαντάκι, για την αποδόμηση και απομυθοποίηση της εξουσίας, αλλά και το ηθικό χρέος απέναντι στο δίκαιο. Μία ζεστή ταινία, που βάζει στο επίκεντρό της έναν φιλόδοξο αξιωματικό διοικητή μιας φυλακής, που εκκενώνεται και μία γοητευτικότατη κοινωνική λειτουργό, που κάνει ότι μπορεί για να αποδώσει δικαιοσύνη. Ο Τζαβιντί, που δίνει υποσχέσεις για ένα λαμπρό μέλλον, έχει το σπάνιο DNA της αφηγηματικής χάρης, κρατά τους ρυθμούς σε απόλυτη αρμονία με το θέμα του, ξέρει να κλιμακώνει την αγωνία, χωρίς υπερβολές, εξάρσεις ή αναληθοφάνειες, κινηματογραφεί με ζεστά γήινα χρώματα, εκμεταλλεύεται το σκηνικό μίας κενής φυλακής, αξιοποιεί στο έπακρο τις ερμηνευτικές ικανότητες των ηθοποιών του, ενώ οι αναπάντεχες χιουμοριστικές πινελιές του τονίζουν το συναισθηματικό κόσμο των χαρακτήρων. Ο υπέροχος πρωταγωνιστής Ναβίντ Μοχαμαντζαντέχ, που θυμίζει Τζιαν Μαρία Βολοντέ στα καλύτερά του και η ελκυστικότατη Παρινάζ Ιζαντιάρ, δένουν μοναδικά και αναπτύσσουν τους χαμηλόφωνους χαρακτήρες τους σε βάθος. ΜΕ ΛΙΓΑ ΛΟΓΙΑ… Δεκαετία του 1960, Ιράν επί Σάχη. Στη μέση του πουθενά, σε μια φυλακή που εκκενώνεται για να κατεδαφιστεί, ο ταγματάρχης Γιαχέντ κορδώνεται για την επικείμενη προαγωγή του. Σύντομα ωστόσο θα δει τα γαλόνια του να κινδυνεύουν, όταν ένας θανατοποινίτης κρατούμενος εξαφανίζεται μυστηριωδώς. Στο παράδοξο ανθρωποκυνηγητό που ακολουθεί, ο Γιαχέντ γοητεύεται από μια κοινωνική λειτουργό, η οποία συμμετέχει στην έρευνα, πεπεισμένη όμως πως ο καταζητούμενος είναι αθώος. ""O Δρόμος της Επιστροφής"" (""The Way Back"") Δραματική ταινία, αμερικανικής παραγωγής του 2020, σε σκηνοθεσία Γκάβιν Ο'Κόνορ, με τους Μπεν Άφλεκ, Αλ Μάντριγκαλ, Μικαέλ Γουάτκινς, Τζανίνα Γκάβανκαρ, Λούκας Κέιτζ κ.ά. Από τα αγαπημένα αμερικάνικα θέματα, δηλαδή δράμα και αθλητισμός, που δίνει την ευκαιρία ενός αβανταδόρικου ρόλου στον Μπεν Άφλεκ να επιστρέψει στις επιτυχίες και στον σκηνοθέτη Γκάβιν Ο' Κόνορ (""Ο Λογιστής"", ""Warrior"") να διεκπεραιώσει εύκολα τη δουλειά. Μια ταινία για έναν πρώην μπασκεμπολίστα, που άφησε ξαφνικά μια λαμπρή καριέρα για να φτάσει στα όρια της καταστροφής και επιστρέφει ως προπονητής παίρνοντας μια δεύτερη ευκαιρία. Η γνωστή ιστορία με τον άνθρωπο που έχει πάρει την κάτω βόλτα και πιάνεται από μια ευκαιρία για να γυρίσει στη ζωή, να μεταδώσει στους αθλητές του το πνεύμα της ομάδας και του νικητή, αλλά και να αντιμετωπίσει τους προσωπικούς του δαίμονες, τη σκιά του πατέρα του, το βασανιστικό παρελθόν. Και ναι το χιλιοειδωμένο στόρι αντιμετωπίζεται με κλισέ, εγκλωβισμένο στις συνταγές του είδους, που αποδίδουν μέχρι ένα σημείο, αλλά τελικά πιστεύεις ότι όλα κάπου τα έχεις ξαναδεί. Ο Μπεν Άφλεκ προσεγγίζει τον χαρακτήρα του με σοβαροφάνεια και φυσικά ο αβανταδόρικος ρόλος του γυρίζει ανάποδα και χάνεται στην αδιαφορία, όπως και η ταινία, που ίσως στο βίντεο να έχει κάποια επιτυχία. ΜΕ ΛΙΓΑ ΛΟΓΙΑ… Ο Τζακ Κάνινγχαμ είχε μπροστά του μια ζωή γεμάτη υποσχέσεις. Στο γυμνάσιο ήταν το παιδί-φαινόμενο στο μπάσκετ, κατορθώνοντας να πάρει πλήρη υποτροφία για το πανεπιστήμιο, όταν ξαφνικά, για άγνωστους λόγους, αποσύρεται από τα πάντα, καταστρέφοντας το μέλλον του. Βιώνει μία ανυπολόγιστη απώλεια και «βυθίζεται» στο αλκοόλ, γεγονός που του κοστίζει το γάμο του και κάθε ελπίδα για μια καλύτερη ζωή. Όταν του ζητείται να προπονήσει την ομάδα μπάσκετ του πανεπιστημίου του -που έχει ξεπέσει- αποδέχεται την πρόταση, εκπλήσσοντας περισσότερο απ' όλους τον εαυτό του. Καθώς οι παίκτες δένουν μεταξύ τους ως ομάδα και πετυχαίνουν τη μία νίκη μετά την άλλη, ο Τζακ αισθάνεται ότι ίσως έχει βρει τελικά ένα λόγο για να αντιμετωπίσει τους δαίμονές του. ""Η Μπαλάντα της Τρύπιας Καρδιάς"" Μαύρη κωμωδία, ελληνικής παραγωγής του 2020, σε σκηνοθεσία Γιάννη Οικονομίδη, με τους Βασίλη Μπισμπίκη, Βίκυ Παπαδοπούλου, Γιάννης Τσορτέκη, Στάθη Σταμουλακάτο, Βαγγέλη Μουρίκη, Γιώργο Γιαννόπουλο, Λένα Κιτσοπούλου κ.ά. Ο Γιάννης Οικονομίδης («Το Μικρό Ψάρι», «Μαχαιροβγάλτης», «Σπιρτόκουτο») που έχει αποκτήσει πλέον το δικό του κοινό, σουλατσάρει για μια ακόμη φορά στο γνώριμο κινηματογραφικό του σύμπαν. Πρόσωπα που κινούνται στα όρια της παρανομίας, δίνοντας τροφή στις παθογένειες της ελληνικής κοινωνίας, λούμπεν καταστάσεις που ξεφεύγουν και καταλήγουν σε ένα κρεσέντο βίας, μπόλικη βωμολοχία και νατουραλιστική προσέγγιση του ελληνικού μικροαστισμού, συνθέτουν το φιλμ του Οικονομίδη, απ' το οποίο δεν λείπει τον διακριτό μαύρο χιούμορ του σκηνοθέτη. Σε μια επαρχιακή πόλη, μία όμορφη γυναίκα απατά τον άνδρα της, ο οποίος θέλει να την σκοτώσει μαζί με τον εραστή της, αλλά όλα μπερδεύονται όταν μπαίνει στην υπόθεση και ένα εκατομμύριο ευρώ, βάζοντας στην υπόθεση ανθρώπους της νύχτας, ενώ σημαντικό ρόλο παίζουν και δυο μάνες πολύ μακριά από το πρότυπο της ελληνικής μητέρας. Η ορμητική σκηνοθεσία του Οικονομίδη δεν αφήνει τίποτα όρθιο για την Ελλάδα της κρίσης και μιας γενικευμένης διαφθοράς, που εδώ ακουμπά την επαρχία, την οποία ακτινογραφεί με μια γκροτέσκο διάθεση. Κι ενώ η ταινία έχει την πλάκα της, προσπαθεί να αρθρώσει λόγο, να αναδείξει τα στραβά και ανάποδα που βουλιάζουν τη χώρα, αποδομεί τους χαρακτήρες, σαρκάζοντάς τους, τελικά μοιάζει με ένα αεροπλανάκι που βγάζει σπίθες, αλλά δεν μπορεί να απογειωθεί. Έτσι, το προσωπικό κινηματογραφικό στιλ και η θεματολογία του Οικονομίδη φαίνεται ότι έχει εξαντληθεί και απλώς επαναλαμβάνεται ως συνταγή που αδυνατεί να προσφέρει κάτι καινούργιο, κάτι που θα μας ξαφνιάσει. Θα προτιμούσαμε ευχάριστα. ΜΕ ΛΙΓΑ ΛΟΓΙΑ… Σε μια μικρή πόλη της Ελλάδας, όταν το ερωτικό πάθος διασταυρώνεται με την απληστία για το χρήμα, τα πτώματα αρχίζουν να στοιβάζονται το ένα μετά το άλλο και η «Ωραία Κοιμωμένη» Όλγα δεν θα μάθει ποτέ από τι πραγματικά έχει γλιτώσει. ""Ο Αόρατος Άνθρωπος"" (""The Invisible Man"") Θρίλερ επιστημονικής φαντασίας, αμερικανικής και αυστραλιανής παραγωγής του 2020, σε σκηνοθεσία Λι Γουανέλ, με τους Ελίζαμπεθ Μος, Αλντις Χοτζ, Στορμ Ρίντ, Χάριετ Ντάιερ Ακόμη μία κινηματογραφική εκδοχή της κλασικής ιστορίας του Χ. Τζ. Γουέλς, που συνεχίζει να εμπνέει και να προσφέρει ορισμένες ανατριχίλες στους φαν του είδους. Εδώ, έχουμε μια αξιοπρεπέστατη παραγωγή, ο σκηνοθέτης ξεφεύγει από τα κλισέ, αλλά όχι από τις συμβάσεις του είδους, προχωρά το στόρι του με ρυθμό και ορισμένες ευφάνταστες σκηνές τρόμου, δημιουργεί χαρακτήρες που έχουν το στοιχειώδες βάθος και σχολιάζει το θέμα της ενδοοικογενειακής βίας και την κυριαρχία του άνδρα στη γυναίκα. Η ερμηνεία της Ελίζαμπεθ Μος, που πρέπει να πάρει πάνω της όλη την ταινία, δεν είναι κακή, αλλά είναι ιδιαιτέρως συμβατική και αναμενόμενη. ΜΕ ΛΙΓΑ ΛΟΓΙΑ… Παγιδευμένη σε μια βίαιη, κακοποιητική σχέση με έναν πλούσιο επιστήμονα, η Σεσίλια καταφέρνει να αποδράσει μέσα στη νύχτα και να εξαφανιστεί, με τη βοήθεια της αδερφής της, καθώς και ενός παιδικού της φίλου και της μικρής του κόρης. Όταν όμως ο βάναυσος πρώην σύντροφος της αυτοκτονεί και της αφήνει ως κληρονομιά ένα μεγάλο μέρος της τεράστιας περιουσίας του, η Σεσίλια υποψιάζεται ότι πρόκειται για παγίδα. Μια σειρά από παράξενες συμπτώσεις θα αποβούν σχεδόν θανατηφόρες και θα απειλήσουν τις ζωές εκείνων για τους οποίους η Σεσίλια νοιάζεται. Τα λογικά της θα αρχίσουν να κλονίζονται όταν θα προσπαθεί απελπισμένα να αποδείξει στον περίγυρό της ότι καταδιώκεται από μια αόρατη παρουσία... ""Μετά το Γάμο"" (""After the Wedding"") Δραματική ταινία, αμερικανικής παραγωγής του 2019, σε σκηνοθεσία Μπαρτ Φρόιντλιχ, με τους Τζούλιαν Μουρ, Μισέλ Γουίλιαμς, Μπίλι Κρούνταπ, Άμπι Κουίν κ.ά. Δραματική ταινία, στα όρια του δακρύβρεχτου, που θέλει να μιλήσει για πολλά, αλλά κάπου τα μπερδεύει όλα, για να επικρατήσει τελικά η ευκολία του κλισέ και η πολιτική ορθότητα. Πρόκειται για το ριμέικ της ομότιτλης ταινίας του 2006 απ' την Δανέζα Σουζάνε Μπίερ και όπως συμβαίνει συνήθως στα αμερικάνικα ριμέικ, είναι κατώτερη από το πρωτότυπο, καθώς το στόρι ξεκόβεται από τους σύνθετους χαρακτήρες, οι οποίοι εγκλωβίζονται στη μανιέρα και τα σοβαρά ζητήματα περιορίζονται στην επιφάνεια. Μια Αμερικανίδα που εργάζεται σε κάποιο ορφανοτροφείο της Καλκούτα ταξιδεύει στις ΗΠΑ για να εξασφαλίσει μια μεγάλη χορηγία από μία πλούσια επιχειρηματία και θα συναντήσει το παιδί που παράτησε σε κάποιο ίδρυμα και τον άνδρα με τον οποίο το απέκτησε… Μια ταινία που θέλει να μιλήσει στα πεταχτά για τα προβλήματα του Τρίτου Κόσμου και τονίζει ότι και οι πλούσιοι έχουν ψυχή… Από κει και πέρα, η αφήγηση του Φρόιντλιχ είναι χλωμή, επίπεδη σε μεγάλο βαθμό και το μόνο που μένει είναι κάποιες δακρύβρεχτες σκηνές, που εκβιάζουν τη συγκίνηση. Μισέλ Ουίλιαμς και Τζούλιαν Μουρ το παλεύουν και προσπαθούν να κρατήσουν τις δραματικές στιγμές σε ένα όριο, ενώ ο Μπίλι Γκρούνταπ μοιάζει αμήχανος και μάλλον εκτός κλίματος. ΜΕ ΛΙΓΑ ΛΟΓΙΑ…. Στα περίχωρα της ερειπωμένης, αρχαίας πόλης της Καλκούτα βρίσκεται ένα ορφανοτροφείο. Η Ίζαμπελ έχει δουλέψει σκληρά για να φροντίζει τα παιδιά που ζουν εκεί. Όντας σε οικονομική ανάγκη για να κρατήσει το ορφανοτροφείο σε λειτουργία, έχει φαινομενικά βρει τον τέλειο ευεργέτη και πρέπει να ταξιδέψει στην Νέα Υόρκη για να συναντήσει τη γυναίκα που προθυμοποιήθηκε να την βοηθήσει. ""Φύγαμε"" (""Onward"") Παιδική ταινία κινουμένων σχεδίων, αμερικανικής παραγωγής του 2020, σε σκηνοθεσία Νταν Σκάνλον. Πολλές φορές αστείο, με καρδιά, αλλά χωρίς να πιάνει τα απαιτητικά στάνταρ της Pixar, τούτο δω το χαριτωμένο animation, το οποίο θα ευχαριστηθούν οι μικροί μας φίλοι, αλλά όχι τόσο και οι ενήλικες που εξακολουθούν να διασκεδάζουν με τη νέα φουρνιά παιδικών ταινιών. Και αυτό διότι η μαγεία της ταινίας ορισμένες φορές μοιάζει κατασκευασμένη, βγαλμένη από το αρχείο της εταιρίας παραγωγής, χωρίς την έμπνευση ή τη χάρη άλλων ταινιών της. Με τις φωνές των Τομ Χόλαντ, Κρις Πρατ, Οκτάβια Σπένσερ κ.ά. ΜΕ ΛΙΓΑ ΛΟΓΙΑ… Δύο αδέλφια-ξωτικά έχουν την ευκαιρία να φέρουν τον πατέρα τους ξανά στη ζωή για μία μέρα χάρη σε ένα μαγικό ραβδί και ένα ξόρκι που έχει αφήσει πίσω για τα παιδιά του. Έτσι, ξεκινάει μία απίθανη περιπέτεια που τους αποκαλύπτει ότι υπάρχει ακόμα μαγεία εκεί έξω. Σε ένα σύγχρονο παράλληλο σύμπαν, όπου τίποτα δεν είναι όπως το ξέρουμε, συναντάμε ξωτικά-έφηβους, μονόκερους-χαμίνια, δράκους-κατοικίδια, Κενταύρους-αστυνόμους και πολλά άλλα μυθικά πλάσματα. ""Ένα δέντρο θυμάται"" Ντοκιμαντέρ, ελληνικής παραγωγής του 2018, σε σκηνοθεσία Κώστα Φόλλα. Ενδιαφέρον και χρήσιμο ντοκιμαντέρ για την ιστορία του χωριού Λίντιτσε, στην Τσεχία, που οι ναζί προσπάθησαν το 1942 να εξαφανίσουν από το χάρτη ως απάντηση στη δολοφονία του αιμοσταγούς και πρωτεργάτη του ολοκαυτώματος Γερμανού αξιωματικού Ράινχαρντ Χάιντριχ. Σφαγιάστηκαν συνολικά 1.300 άμαχοι, μεταξύ των οποίων 200 γυναίκες, ενώ και το χωριό ισοπεδώθηκε, για να μείνει μόνο ένα δέντρο. Αυτό ήταν αρκετό για να γίνει το Λίντιτσε σύμβολο στον αγώνα κατά του φασισμού, όπως το Δίστομο, με το οποίο είναι αδελφοποιημένο. Από τα ντοκιμαντέρ που συμβάλουν στη διατήρηση της συλλογικής μνήμης για τη φρίκη του ναζισμού, των τερατόμορφων εγκληματιών, αλλά και της θυσίας λαών για την ελευθερία. Επίσης προβάλλονται Η δραματική ταινία ""Εγκλωβισμένος"" από τον Ισραηλινό σκηνοθέτη Γιαρόν Σανί του ""Ατζαμί"", με τον Εράν Ναϊμ στο ρόλο ενός αστυνομικού στο Τελ Αβίβ που θα δει τον κόσμο του να καταρρέει όταν, μετά από μία τυπική διαδικασία αστυνομικού ελέγχου, κατηγορείται άδικα για σεξουαλική παρενόχληση και τίθεται σε διαθεσιμότητα. Η κλασική αντιπολεμική σοβιετική ταινία του 1948 ""Νέα Φρουρά"", που γύρισε ο Σεργκέι Γερασίμοφ, για τον ηρωισμό μιας ομάδας παιδιών σε μια ουκρανική πόλη που αντιστάθηκαν στους ναζί, θυσιάζοντας τα πάντα, στο τέλος και τη ζωή τους. Η ταινία αποτελεί μεταφορά του ομότιτλου βιβλίου του Αλεξάντρ Φαντέγεφ. Πηγή: ΑΠΕ-ΜΠΕ",http://www.topontiki.gr/article/371466/tainies-protis-provolis-ena-apo-ta-kalytera-kinimatografika-eptaimera-xekina-simera
Culture,topontiki.gr,22ο Φεστιβάλ Ντοκιμαντέρ Θεσσαλονίκης: Δυνατές συγκινήσεις από τα καλύτερα ντοκιμαντέρ του κόσμου,9.2.2020,ΕΥΑ ΜΠΟΥΡΓAΝΗ," Το 22ο Φεστιβάλ Ντοκιμαντέρ Θεσσαλονίκης επιστρέφει για ακόμα μια φορά, παρουσιάζοντας – από τις 5 έως τις 15 Μαρτίου 2020 – τα πιο αποκαλυπτικά και ανατρεπτικά ντοκιμαντέρ της χρονιάς. Οσκαρικά, πολυαναμενόμενα και πολυβραβευμένα, τα πιο αξιόλογα ντοκιμαντέρ του κόσμου είναι εδώ, έτοιμα να χαρίσουν στο κοινό πολλαπλές εκπλήξεις και δυνατές συγκινήσεις. Στο ντοκιμαντέρ «Desert One» ξεδιπλώνεται μπροστά στα μάτια των θεατών η πραγματική ιστορία πίσω από τη μυστική επιχείρηση διάσωσης Αμερικανών ομήρων στο Ιράν, το 1979. Χρησιμοποιώντας ένα σπάνιο αρχειακό υλικό και με τη βοήθεια animation αλλά και συνεντεύξεων που έδωσαν άνθρωποι που ενεπλάκησαν στην επιχείρηση – μεταξύ αυτών και ο πρώην Πρόεδρος των ΗΠΑ Τζίμι Κάρτερ – η δύο φορές κάτοχος Όσκαρ Μπάρμπαρα Κοπλ θυμάται μία από τις πιο περίπλοκες και επώδυνες επιχειρήσεις στην αμερικανική ιστορία. Ένα ντοκιμαντέρ που παρουσιάζεται σε μια περίοδο που οι πληγές στις σχέσεις των ΗΠΑ με το Ιράν παραμένουν ανοιχτές… Ακολουθεί το ντοκιμαντέρ «5Β», στο οποίο ο βραβευμένος με δύο Όσκαρ Πολ Χάγκις και ο Νταν Κράους αφηγούνται την ιστορία των εργαζομένων στην πρώτη μονάδα που δημιουργήθηκε με σκοπό τη φροντίδα και την περίθαλψη των ασθενών που νόσησαν από AIDS στο Γενικό Νοσοκομείο του Σαν Φρανσίσκο. Ένα πολύ αξιόλογο ντοκιμαντέρ, το οποίο διεισδύει στη δύσκολη αυτήν περίοδο, αποκαλύπτοντας τις υπεράνθρωπες προσπάθειες καθημερινών ηρώων, γιατρών και νοσοκόμων, που κλήθηκαν να αντιμετωπίσουν το πρώτο κύμα της επιδημίας. Στα πιο «σύγχρονα» ντοκιμαντέρ συγκαταλέγεται το «Citizen K», όπου ο Άλεξ Γκίμπνι καταπιάνεται με την παράξενη υπόθεση του Μιχαήλ Χοντορκόφσκι, ενός από τους πλουσιότερους ανθρώπους στη Ρωσία, ο οποίος πέρασε δέκα χρόνια στη φυλακή και από ολιγάρχης μετατράπηκε σε απρόσμενο μάρτυρα - σύμβολο για τους διαφωνούντες με τον Πούτιν. Έπειτα, μεταφερόμαστε στο ντοκιμαντέρ «XY Chelsea» του Τιμ Τρέιβερς - Χόκινς, όπου εξερευνάται η πραγματική ιστορία της διεμφυλικής πρώην στρατιωτικού Τσέλσι Μάνινγκ, η οποία «διέρρευσε» 750.000 απόρρητα κυβερνητικά έγγραφα και καταδικάστηκε σε ποινή κάθειρξης 35 ετών. Αφού έμεινε στη φυλακή για επτά χρόνια, η Μάνινγκ αφέθηκε ελεύθερη έπειτα από χάρη που της απένειμε ο τότε Πρόεδρος των ΗΠΑ Μπαράκ Ομπάμα. Το ντοκιμαντέρ παρουσιάζει την προσπάθεια μιας γυναίκας που καλείται να ξεκινήσει μια νέα ζωή, εστιάζοντας στον αγώνα της για τα δικαιώματα της διεμφυλικής κοινότητας. Ακολουθεί το ντοκιμαντέρ «This is not a movie» του Καναδού Γιουνγκ Τσανγκ, το οποίο παρουσιάζει τη συγκλονιστική καθημερινότητα του Βρετανού πολεμικού ανταποκριτή Ρόμπερτ Φισκ, ακολουθώντας τον στην εμπόλεμη Συρία και το Ισραήλ. Ένα άκρως ενδιαφέρον ντοκιμαντέρ, το οποίο διαμέσου της καριέρας του βετεράνου ανταποκριτή αποκαλύπτει άγνωστες λεπτομέρειες και παράλληλα θέτει σημαντικά ερωτήματα αναφορικά με τη φύση της σύγχρονης δημοσιογραφίας. Το «For Sama» των Γουάαντ Αλ-Κατέμπ και Έντουαρντ Γουότς είναι ένα υποψήφιο για Όσκαρ μεγάλου μήκους ντοκιμαντέρ, το οποίο καταγράφει βήμα βήμα τη συγκλονιστική εμπειρία μιας γυναίκας στον πόλεμο. Πρόκειται για μια επιστολή που γράφει μια μητέρα στην κόρη της. Μια επιστολή που αφηγείται πέντε ολόκληρα χρόνια από τη ζωή της σκηνοθέτιδος Γουάαντ Αλ-Κατέμπ στη Συρία. Πέντε χρόνια, κατά τη διάρκεια των οποίων ερωτεύεται, παντρεύεται, φέρνει στη ζωή την κόρη της Σάμα, ενώ την ίδια στιγμή αγωνίζεται να επιβιώσει από τον πόλεμο, καθώς και να προστατεύσει τη ζωή του παιδιού της. Ακολουθούν τα μουσικά ντοκιμαντέρ, ένα από τα οποία είναι το «Mystify: Michael Hutchence» του Ρίτσαρντ Λοουενστάιν, που αποτελεί και ένα πορτρέτο του τραγουδιστή των INXS Μάικλ Χάτσενς, ο οποίος σε ηλικία μόλις 37 ετών βρέθηκε κρεμασμένος σε δωμάτιο ξενοδοχείου στο Σίδνεϊ. Έχοντας στη διάθεσή του ένα σπάνιο αρχειακό υλικό, ο σκηνοθέτης σκιαγραφεί τα δύσκολα παιδικά χρόνια του τραγουδιστή, τη μετέπειτα άνοδό του, τις ερωτικές σχέσεις του, τη μάχη που έδωσε με τα ναρκωτικά αλλά και τον προσωπικό του αγώνα να βρει την εσωτερική γαλήνη. Την ίδια στιγμή, το ντοκιμαντέρ εστιάζει στο άδοξο τέλος του τραγουδιστή, επιχειρώντας να φωτίσει το μυστήριο γύρω από τον θάνατό του. Τελειώνοντας με ένα ακόμα μουσικό ντοκιμαντέρ, το «The Quiet One» φέρνει στο φως ένα σπάνιο υλικό και μια μοναδική συλλογή από τη ζωή του Μπιλ Γουάιμαν, ενός από τα ιδρυτικά μέλη του θρυλικού συγκροτήματος The Rolling Stones. Χιλιάδες φωτογραφίες, άγνωστα αναμνηστικά, σπάνιο οπτικό υλικό που μέχρι τώρα δεν είχε προβληθεί ποτέ, καθώς και συνεντεύξεις με φίλους και μέλη της οικογένειάς του, γίνονται γνωστά στο κοινό με τον ίδιο τον Γουάιμαν να περιγράφει την 30χρονη μουσική του πορεία με το θρυλικό ροκ συγκρότημα. Περισσότερες πληροφορίες:  www.filmfestival.gr",http://www.topontiki.gr/article/366753/22o-festival-ntokimanter-thessalonikis-dynates-sygkiniseis-apo-ta-kalytera
Culture,topontiki.gr,«Το Χαμόγελο της Τζοκόντα» στο Ιταλικό Μορφωτικό Ινστιτούτο,13.10.2019,ΕΥΑ ΜΠΟΥΡΓAΝΗ," Έπειτα από εκατοντάδες κριτικές, μύθους και εικασίες σε μια διαδρομή που πλέον μετρά πέντε αιώνες, η προσωπογραφία της Τζοκόντα θεωρείται παγκοσμίως το πιο αναγνωρίσιμο και διάσημο έργο ζωγραφικής. Παρά το γεγονός ότι οι διαστάσεις του είναι μόλις  77 εκατοστά  επί  53 εκατοστά , η φήμη της εικόνας αυτής καθώς και η εμπορευματοποίησή της είναι τεραστίων διαστάσεων. Το Ιταλικό Μορφωτικό Ινστιτούτο Αθηνών και το Μουσείο Σύγχρονης Τέχνης Χανίων – Ελαιουργείον παρουσιάζουν την έκθεση σύγχρονης τέχνης «Το Χαμόγελο της Τζοκόντα – Πέντε Αιώνες Καλλιτεχνικής Ιδιοποίησης». Μια έκθεση που ιδιοποιείται τον τίτλο της από την ομώνυμη μουσική σύνθεση του Μάνου Χατζιδάκι που, βεβαίως, ιδιοποιήθηκε τον τίτλο της από την παγκόσμια κριτική βιβλιογραφία σχετικά με την ελαιογραφία του Λεονάρντο ντα Βίντσι. «Το περίφημο έργο του Μαρσέλ Ντυσάμπ L.H.O.O.Q., το οποίο διαβάζεται ως Elleachaudaucul, έγινε το 1919 και παρουσιάζει τη διάσημη Μόνα Λίζα ή Τζοκόντα του Λεονάρντο ντα Βίντσι με μουστάκι και γένι και έναν ολότελα άσεμνο τίτλο ως λεζάντα. Πρόκειται για μια ιδιοποίηση του έργου του Λεονάρντο από τον Ντυσάμπ, η οποία ακόμα και σήμερα συζητείται αν και κατά πόσο είναι επιτυχημένη» σημειώνει, μεταξύ άλλων, ο επιμελητής και ιστορικός της τέχνης δρ Κωνσταντίνος Β. Πρώιμος, ο οποίος, αναφέροντας το παράδειγμα του γλυπτού συμπλέγματος των τεσσάρων αλόγων που σήμερα βρίσκονται στην εκκλησία του Αγίου Μάρκου στη Βενετία και τα οποία αρχικά η Κωνσταντινούπολη ιδιοποιήθηκε από τη Χίο για να τα ιδιοποιηθούν κατόπιν οι Βενετοί από την Κωνσταντινούπολη και να ακολουθήσουν οι Γάλλοι, μεταφέροντάς τα στο Παρίσι, καταλήγει στο συμπέρασμα ότι η ιδιοποίηση θεωρείται, πια, μια καλλιτεχνική διαδικασία τόσο αρχαία όσο και η ίδια η τέχνη. Άλλωστε, κατά τη διαδικασία της ιδιοποίησης χρησιμοποιείται μεν ένα ήδη αναγνωρισμένο καλλιτεχνικό έργο, με άλλη, ωστόσο, στοχοθεσία και μια εντελώς διαφορετική προσέγγιση, που απέχουν παντελώς από τους πρωταρχικούς του σκοπούς. Άλλοι θεωρούν ότι κάθε ανάγνωση της Ιστορίας της Τέχνης και των έργων ενός καλλιτέχνη αποτελούν μια ιδιοποίηση. Από την άλλη, η χρήση της ιδιοποίησης ως καλλιτεχνικής πρακτικής είναι πια τόσο εκτεταμένη και διαδεδομένη τα τελευταία σαράντα χρόνια στους καλλιτεχνικούς κύκλους της Ευρώπης και της Αμερικής, που φαίνεται ότι αυτή η μέθοδος εργασίας δεν είναι μόνο ιδιαίτερα προσφιλής, αλλά έχει υψηλή προστιθέμενη αξία και ένα νόημα αυξημένης βαρύτητας σε έναν κόσμο όπου τα δεδομένα και οι εικόνες καταναλώνονται και ανακυκλώνονται με ραγδαίο ρυθμό. Η έκθεση «Το Χαμόγελο της Τζοκόντα – Πέντε Αιώνες Καλλιτεχνικής Ιδιοποίησης» συνοδεύεται από δίγλωσσο έγχρωμο κατάλογο, στα αγγλικά και τα ελληνικά, παρουσιάζοντας σε πλήρη εικονογράφηση όλα τα εκθέματα, ενώ περιλαμβάνει εισαγωγή, τεκμηρίωση και σχόλια από τους επιμελητές, καθώς και σύντομο σημείωμα από τον ιστορικό της τέχνης δρ Μεγακλή Ρογκάκο. Η έκθεση εντάσσεται στο εικαστικό πρόγραμμα ΧΑΝΙaRT 2019 και στο «Φθινοπωρινό Πρόγραμμα» της πολιτιστικής πρωτοβουλίας Tempo Forte Ιtalia – Ελλάδα 2019, το οποίο αποτελεί μια πρωτοβουλία που διοργανώνει η πρεσβεία της Ιταλίας στην Αθήνα σε συνεργασία με ελληνικούς και ιταλικούς θεσμούς, ιδρύματα, καλλιτέχνες και λάτρεις του πολιτισμού με σκοπό να μεταφέρει «περισσότερη Ιταλία στην Ελλάδα και περισσότερη Ελλάδα στην Ιταλία». Στόχος του προγράμματος «ΧΑΝΙaRT» είναι αφενός να αναδείξει ο Νομός Χανίων το εικαστικό δυναμικό του και αφετέρου να καταστεί ένα από τα σημαντικά κέντρα εικαστικών δράσεων της Ελλάδας. Ένας χώρος που μπορεί να φιλοξενήσει τις νέες καλλιτεχνικές τάσεις, ένα φόρουμ εικαστικού διαλόγου, δημιουργίας και αλληλεπιδράσεων μεταξύ τόσο των γηγενών πολιτιστικών αξιών όσο και των διεθνών ρευμάτων πρωτοπορίας. Ένα βήμα παρουσίασης των δράσεων και αναζητήσεων τόσο των δασκάλων της Τέχνης όσο και των ταλαντούχων νέων δημιουργών. Ένα διαδραστικό δίκτυο επικοινωνίας τόσο της εγχώριας καλλιτεχνικής κοινότητας όσο και του παγκόσμιου πολιτιστικού ιστού. Η έκθεση συνδιοργανώνεται από την ιταλική πρεσβεία στην Ελλάδα και το Ιταλικό Μορφωτικό Ινστιτούτο Αθηνών, την Περιφέρεια Κρήτης, την Περιφερειακή Ενότητα Χανίων, τoν Δήμο Πλατανιά, την αίθουσα τέχνης MatchMore μαζί με το Μουσείο Σύγχρονης Τέχνης Χανίων – Ελαιουργείον και, εκτός από έργα ζωγραφικής, περιλαμβάνει έργα γλυπτικής, χαρακτικής, φωτογραφίας, κολλάζ και εγκαταστάσεων. Επιμέλεια: Δρ Κωνσταντίνος Β. Πρώιμος και Ιωάννης Ν. Αρχοντάκης. Οργάνωση: Δρ Γ.Δ. Καρβουνάκη. Στην έκθεση συμμετέχουν οι Γιάννης Αδαμάκης, Eozen Agopian, Ειρήνη Βαζούκου, Χρύσα Βαθιανάκη, Αργυρή Βασιλάκου, Ellen Weijers, Όλγα Βερυκάκη, Ανδρέας Βεστάκης, Μαγδαληνή Βογιατζή, Ανδρέας Βούσουρας, Νίκος Βρούβας, Νίκος Γιαβρόπουλος, Καλλιόπη Γιατρουδάκη, Γιώργος Δεπόλλας, Χαράλαμπος Δερμάτης, Γιάννης Δημητράκης, Αλέξανδρος Δ. Δημητριάδης, Γιάννης Διαλινός, Έιγια Έλληνα, Μαρίβα Ζαχάρωφ, Αντιγόνη Καββαθά, Βίκυ Καμένου, Νίκος Καμπιανάκης, Ειρήνη Κανά, Χρύσα Καπαγιωρίδου, Γιάννης Καρδάσης, Βασίλης Καρκατσέλης, Σάββας Κόης, Βασιλική Κοσκινιώτου, Στέλλα Κουκουλάκη, Νίκος Κρυωνίδης, Ευδοκία Κύρκου, Αθηνά Λατινοπούλου, Κοσμάς Λιλικάκης, Jan Liodaki, Αλέξανδρος Μαγκανιώτης, Μαρία Μαραγκουδάκη, Γιάννης Π. Μαρκαντωνάκης, Δημήτρης Μεράντζας, Μαρία Μιχελογιάννη, Γιάννης Μονογυιός, Δήμητρα Μπακογιαννάκη, Νικόλαος Μπασιάς, Λαμπρινή Μποβιάτσου, Κωνσταντίνα Μπολιεράκη, Ισμήνη Μπονάτσου, Paula Bullent, Κώστας Παγωμένος, Μαρία Πάστρα, Χρυσάνθη Πετρά, Αναστασία Πετράκη, Σύλβια Πετσούρα, Βασίλης Πολυχρονιάδης, Νατάσσα Πουλαντζά, Ευάγγελος Ρούσσος, Χρυσούλα Σκεπετζή, Κώστας Σπανάκης, Βασιλική Σπύρου, Άρις Στοΐδης, Renate Stollenwerk, Linda Talbot, Νίκος Τόλης, Κατερίνα Τσεμπελή, Κατερίνα Τσίτσερα, Loes Huis in’t Veld, Αντώνης Φραντζεσκάκης, Πέπη Χατζηδάκη και Έβης Χρήστου. INFO: Ιταλικό Μορφωτικό Ινστιτούτο Αθηνών, Πατησίων 47 Από 11.10.2019 έως 17.11.2019 Εγκαίνια: Παρασκευή 11 Οκτωβρίου 2019, στις 19:00Ωράριο: Δευτέρα έως Παρασκευή 15:00-19:00 και Σάββατο 10:00-14:00 Πρόσθετες πληροφορίες / Κρατήσεις: 2105242646 |  www.iicatene.esteri.it",http://www.topontiki.gr/article/345481/hamogelo-tis-tzokonta-sto-italiko-morfotiko-institoyto
Culture,topontiki.gr,Οι διαδικτυακές «Τρωάδες» του Θόδωρου Τερζόπουλου – Μέχρι σήμερα οι μεταδόσεις,5.5.2020,ΕΛΕΝΗ ΠΕΤAΣΗ,"Εως τις 6 Μαίου θα μεταδίδoνται οι ""Τρωάδες"" του Ευριπίδη σε σκηνοθεσία Θόδωρου Τερζόπουλου στο youtube της Στέγης Γραμμάτων και Τεχνών ( www.youtube.com/onassisfoundationchannel ). Αυτή η εξαιρετική παράσταση που πραγματοποιήθηκε τον Ιούλιο 2018 στο Αρχαίο Θέατρο των Δελφών και στο πλαίσιο ενός αφιερώματος για τον διεθνούς φήμης σκηνοθέτη, άφησε το ανεξίτηλο στίγμα της στη μνήμη μας. Και όπως είχα γράψει τότε στην Ναυτεμπορική ""ξεκινώντας με το φως της ημέρας, χρησιμοποιώντας για σκηνικό το μαγικό Δελφικό τοπίο και χαράσσοντας ένα κύκλο στη μέση της ορχήστρας σπαρμένο με δεκάδες στρατιωτικές αρβύλες, μίλησε για τις αμέτρητες απώλειες άδικων συρράξεων που απο την αρχαιότητα μέχρι σήμερα συγκλονίζουν ολόκληρο τον κόσμο"". Αυτή η καταγγελία ενάντια στη φρίκη του πολέμου που διέπει το κατ' εξοχήν έργο του Ευριπίδη έγινε επίκαιρη ""όταν μέλη του Χορού προέταξαν στο κοινό φωτογραφίες αγνοουμένων φωνάζοντας τα ονόματα τους. Σε όλη την σκηνική εξέλιξη της τραγωδίας, εξάλλου, ακούσαμε την ντοπιολαλιά των ηθοποιών που προήλθαν από διχοτομημένες πόλεις (Λευκωσία, Μοστάρ, Ιερουσαλήμ) καθώς επίσης από την Συρία και την Ελλάδα."" Μοιραστείτε, λοιπόν, και εσείς τώρα την κραυγή του Θόδωρου Τερζόπουλου για ειρήνη, συμφιλίωση και ανθρωπισμό. Στην παράσταση θα απολαύσετε την υποκριτική δεινότητα αρχικά της Δέσποινας Μπεμπεδέλη (Εκάβη), αλλά και της Σοφίας Χιλ (Ελένη), της Νιόβης Χαραλάμπους (Ανδρομάχη) και όλου του απόλυτα συντονισμένου θιάσου.",http://www.topontiki.gr/article/383165/oi-diadiktyakes-troades-toy-thodoroy-terzopoyloy-mehri-simera-oi-metadoseis
Culture,topontiki.gr,"Ο Παζολίνι του Γιάννη, της Αγγελικής και του Ένκε…",1.12.2018,ΜΗΝAΣ ΒΙΝΤΙAΔΗΣ," Η παράσταση που είδα πριν από λίγες μέρες – και μ’ άρεσε πολύ – είναι μια προσωπογραφία του Ιταλού κινηματογραφιστή βασισμένη στο έργο του Γιάννη Σολδάτου «Όταν ο Παζολίνι συνάντησε το αγόρι που του πρόσφερε τον θάνατο». Η σκηνοθέτης Αγγελική Καρυστινού μάς λέει για τον Παζολίνι τους όσα πρέπει να ξέρουμε… «Ένα πύρινο κείμενο του Παζολίνι στην εφημερίδα “Corriere della Sera” λίγες μέρες πριν από τον θάνατό του ήταν ο λόγος που ήθελα πολύ να κάνω αυτή την παράσταση. Ο Ένκε είχε την ιδέα, θέλαμε πολύ να δουλέψουμε μαζί και τελικά ο Παζολίνι έγινε η αρχή μιας ωραίας συνεργασίας. Το κείμενο της παράστασης βασίστηκε κατ’ αρχάς στο έργο του Γιάννη Σολδάτου. Μετά έγινε μια μεγάλη δραματουργική επεξεργασία. Χρησιμοποιήσαμε με τον Ένκε κείμενα, άρθρα και κομμάτια από συνεντεύξεις του Παζολίνι, άλλα και προσώπων που υπήρξαν στη ζωή του, ενώ προσέθεσε και κάποια κομμάτια δικά μου που στην ουσία προσπαθούν να αποκωδικοποιήσουν τι σημαίνουν μερικές εμβληματικές φράσεις του Παζολίνι, ποια είναι δηλαδή η σκέψη του πίσω από αυτές και γιατί συνέβησαν διάφορα γεγονότα στη ζωή του. Ας πούμε, τι ακριβώς σημαίνουν οι κατηγορίες που δέχτηκε περί αποπλάνησης ανηλίκων, ποια ήταν η σχέση του με τον Θεό, γιατί πήγαινε τα βράδια στην Όστια, ποια ήταν η σχέση του με τον πατέρα του, με την Κάλλας, τι ήταν γι' αυτόν η ποίηση και τι σήμαινε για εκείνον επανάσταση. Σκηνοθετικά μεταφερόμαστε σε ένα καθαρτήριο, δηλαδή λίγες στιγμές μετά τον θάνατό του, τότε που, όπως εμείς οι άνθρωποι πιστεύουμε, περνάει η ζωή μας μπροστά από τα μάτια μας, σε ένα σκηνικό περιβάλλον που έφτιαξε ο Γιώργος Λυντζέρης το οποίο θυμίζει παραλία και κινηματογραφικό σετ. Η κίνηση στον χώρο υπακούει σε ένα διαρκές πλανάρισμα, δηλαδή ο Παζολίνι φτιάχνει πλάνα κάθε φορά για να πει την ιστορία του: τα φώτα της Σεμίνας Παπαλεξανδροπούλου και τα βίντεο του Σπύρου Παπαρούλια ακολουθούν αυτή τη λογική. Επίσης, επειδή κινηματογραφικά ο Παζολίνι εισήγαγε τη διακοπή της αφήγησης από μικρές λεπτομέρειες, προσπαθούμε με τα εργαλεία του θεάτρου να μεταφέρουμε αυτή την ιδιαίτερη γλώσσα που έχει αναπτύξει. Κυρίως όμως αυτό που επιθυμούμε είναι να ακουστεί η σκέψη και οι θέσεις του Παζολίνι κι έτσι να επανακκινήσουμε, αν μπορούμε, έναν διάλογο που δυστυχώς η τραγική του μοίρα διέκοψε βίαια».",http://www.topontiki.gr/article/299488/o-pazolini-toy-gianni-tis-aggelikis-kai-toy-enke
Culture,topontiki.gr,«Αλκυονίς»: Σε κίνδυνο ένας ιστορικός κινηματογράφος,2.12.2018,ΕΥΑ ΜΠΟΥΡΓAΝΗ," Το 2014 η είδηση της επαναλειτουργίας του κινηματογράφου «Αλκυονίς» είχε φέρει χαμόγελα τόσο στον καλλιτεχνικό κόσμο όσο και στους φιλότεχνους Αθηναίους που είχαν συνδέσει τον χώρο αυτόν με πολύτιμες μνήμες και σπουδαίες κινηματογραφικές επιτυχίες. «Το γεγονός ότι επαναλειτουργεί η “Αλκυονίδα”, η πιο σημαντική κινηματογραφική αίθουσα της Αθήνας, που μας φιλοξένησε στα νιάτα μας είτε ως θεατές είτε ως δημιουργούς, μου δίνει ιδιαίτερη ικανοποίηση. Ειδικά αυτούς τους καιρούς και σ’ αυτήν την περιοχή. Εύχομαι και θέλω να πετύχει» δήλωνε τότε ο Παντελής Βούλγαρης. «Πολύ καλά νέα απ’ τη πατρίδα. Είναι παρήγορο που, μέσα σ αυτούς τους μαύρους καιρούς, υπάρχουν άνθρωποι που προσπαθούν να σώσουν τον πολιτισμό του τόπου» έγραφε ο Κώστας Γαβράς. Σήμερα, ο ιστορικός κινηματογράφος επί της οδού Ιουλιανού 42, κοντά στην πλατεία Βικτωρίας, κινδυνεύει να κλείσει, καθώς ο ιδιοκτήτης του ακινήτου επιθυμεί να το αξιοποιήσει με άλλους τρόπους. Κάτι που βρίσκει απέναντι καλλιτεχνικούς φορείς και κατοίκους οι οποίοι ενώνουν τις δυνάμεις τους και με μια φωνή αγωνίζονται να σωθεί η «Αλκυονίς». Να χαρακτηριστεί ως «Διατηρητέο Νεότερο Μνημείο Πολιτιστικής Κληρονομιάς της Ελλάδος» έτσι ώστε να αποκλεισθεί κάθε άλλη χρήση του χώρου ήταν το αίτημα που τέθηκε στην υπουργό Πολιτισμού τόσο από τον Βελισσάριο Κοσσυβάκη, καλλιτεχνικού διευθυντή του cine “Αλκυονίς”, όσο και από συλλόγους κατοίκων της περιοχής, φορείς και άλλες προσωπικότητες του χώρου. «Το Δημοτικό Συμβούλιο της Αθήνας, υιοθετώντας τη σχετική γνωμοδότηση της 6ης Δημοτικής Κοινότητας και αναγνωρίζοντας την ιδιαίτερη ιστορική, καλλιτεχνική και κοινωνική αξία της “Αλκυονίδας”, δηλώνει ότι στέκεται στο πλευρό των κατοίκων και των καλλιτεχνών και θα διεκδικήσει από κοινού, ώστε η “Αλκυονίδα” να συνεχίσει να λειτουργεί αποκλειστικά ως κινηματογραφική αίθουσα τέχνης», αναφέρει – μεταξύ άλλων – η ανακοίνωση του Δημοτικού Συμβουλίου της Αθήνας, που ψήφισε ομόφωνα υπέρ της διατήρησης του κινηματογράφου. Η υπόθεση έχει, μάλιστα, τη στήριξη και τη συμπαράσταση της υπουργού Μυρσίνης Ζορμπά η οποία όχι μόνο συναινεί στην προσπάθεια διάσωσης του κινηματογράφου, αλλά εκφράζει την άποψη ότι αυτό θα πρέπει να συνδυαστεί με ένα σχέδιο ανάπτυξης και επιβίωσής του. Καλεί, δε, τον κόσμο να συμβάλλει με τον τρόπο που δύναται ο καθένας προς την κατεύθυνση αυτή, τονίζοντας ότι η «Αλκυονίδα» ανήκει σε πολλούς… Η διάσωσή της «προσδίδει στον κινηματογράφο χαρακτηριστικά ενός θύλακα ιδιαίτερου πολιτιστικού ενδιαφέροντος σε μια περιοχή που ταλαιπωρείται από συνεχή υποβάθμιση και απαξίωση. Με σημαίνοντα ρόλο στην προώθηση του καινοτόμου, προοδευτικού και στοχαστικού σινεμά, η “Αλκυονίδα”, από το ξεκίνημά της το 1968 στην οδό Ιουλιανού 42 αλλά και με τη δυναμική επανεκκίνησή της το 2014 από την εταιρεία New Star ως πολυχώρου πολιτισμού, έχει συνδεθεί με την ιστορία του αντιδικτατορικού κινήματος και με την ελεύθερη γραφή των δημιουργών και έχει διαπλάσει την πολιτισμική, κοινωνική, ιστορική και πολιτική συνείδηση του ευρύτερου σινεφίλ κοινού» ανέφερε σε ανακοίνωσή του το ΥΠΠΟΑ. Το αίτημα διάσωσης του κινηματογράφου «Αλκυονίς» υπογράφουν οι: Βασίλης Βαφέας, σκηνοθέτης, σεναριογράφος και παραγωγός, Νάντια Βαλαβάνη, συγγραφέας και οικονομολόγος, Κάτια Γέρου, ηθοποιός, Γιώργος Κακούρος, εκπρόσωπος του Οικονομικού Πανεπιστημίου Αθηνών και της Κίνησης Κατοίκων 6ου Δημοτικού Διαμερίσματος Δήμου Αθηναίων, Βελισσάριος Κοσσυβάκης, καλλιτεχνικός διευθυντής του cine «Αλκυονίς», Κυριάκος Κατζουράκης, εικαστικός και σκηνοθέτης, Avtandil Mikaberidze, πρόεδρος Γεωργιανού Πολιτιστικού Κέντρου «Ο Καύκασος» και αντιπροέδρος του Forum Μεταναστών, Μάνια Παπαδημητρίου, ηθοποιός και σκηνοθέτρια, Γιώργος Παπαπέτρου, μέλος Σύνδεσμου Φυλακισθέντων και Εξορισθέντων Αντίστασης ‘67 - '74, Παναγιώτης Σασλίδης, προέδρος του Οργανισμού Συλλογικής Διαχείρισης Δικαιωμάτων Ερμείας, Βαγγέλης Φάμπας, μουσικός και παραγωγός. Ιστορική πορεία Το 1969 μια νέα κινηματογραφική αίθουσα κάνει την εμφάνισή της επί της οδού Ιουλιανού 42, κοντά στην πλατεία Βικτωρίας. Μέσα σε λίγους μόλις μήνες είχε κατορθώσει να γίνει το κέντρο ενδιαφέροντος του κινηματογραφόφιλου κοινού. Κατά τα δύο πρώτα χρόνια λειτουργίας της κυριάρχησαν οι ευρωπαϊκές ταινίες των μεγάλων δημιουργών, μεταξύ των οποίων Μπέργκμαν, Αντονιόνι, Γκοντάρ, Φελλίνι, Τρυφό, Ρόζι, Παζολίνι, Ντράγερ και Βισκόντι. Έπειτα η «Αλκυονίς» παίρνει την απόφαση να μην προβάλλει μόνο ταινίες από τα τότε γνωστά γραφεία εισαγωγής και διανομής ταινιών, αλλά να εισάγει και η ίδια ταινίες, με αποκλειστική προβολή στην αίθουσά της. «Ιβάν ο Τρομερός», «Αλέξανδρος Νιέφσκι», «Νικημένοι», «Ο ήχος της σιωπής», «Τελετή» αποτελούν λίγες μόνο από τις ταινίες που έδωσαν την ευκαιρία στο νεότερο αθηναϊκό κοινό να γνωρίσει σπουδαίους σκηνοθέτες, άγνωστους, ωστόσο, στο κοινό της πρωτεύουσας. Αξιοσημείωτη ήταν και η παρουσία του ελληνικού κινηματογράφου, ιδιαίτερα κατά τα χρόνια άνθησής του, ενώ από το 1971 έως και την πτώση της δικτατορίας το 1974 προβλήθηκαν ταινίες με αντισυμβατική γραφή και περιεχόμενο ως σχεδόν πολιτική πράξη απέναντι στη δικτατορία, που πυροδότησαν έντονα αντιδικτατορικό κλίμα, με κάποιες να κόβονται λόγω λογοκρισίας. Μετά την πτώση της Χούντας και την υποχώρηση της αυστηρής λογοκρισίας παρουσιάζεται το σύνολο σχεδόν της πρωτοπορίας του σοβιετικού κινηματογράφου σημειώνοντας τεράστια επιτυχία. Συνεχίζεται, δε, η παρουσίαση των νέων τάσεων του παγκόσμιου κινηματογράφου. Κατά τη δεκαετία του ’80 επανέρχονται στην επικαιρότητα ταινίες ξεχασμένες από τις εταιρείες διανομής, ξεκινά η λειτουργία της απογευματινής ζώνης κάθε Σάββατο και Κυριακή με τίτλο «Ζήτω οι επαναλήψεις», καθώς και οι προβολές μεταμεσονύκτιας ζώνης, που όμως σταμάτησαν έπειτα από μια βραδιά που ο κόσμος είχε γεμίσει ασφυκτικά τόσο την αίθουσα, όσο και όλη την Ιουλιανού, μεταξύ Αριστοτέλους και Φυλής. Φθάνουμε στις αρχές του ’90 με την πολιτική των γραφείων διανομής να αλλάζει και με την «Αλκυονίδα» να αδυνατεί, πλέον, να προβάλλει τις ταινίες που επιθυμεί. Η απόφαση του ιδιοκτήτη της είναι να μην αλλάξει η φιλοσοφία της ακόμη και αν αυτό σηματοδοτήσει το κλείσιμό της. Τα επόμενα χρόνια λειτούργησε ως θέατρο, μέχρι το 2014 που ο ιστορικός κινηματογράφος τέχνης αναβιώνει...",http://www.topontiki.gr/article/299487/alkyonis-se-kindyno-enas-istorikos-kinimatografos
Culture,topontiki.gr,Ο συναρπαστικός κόσμος του βερολινέζικου μεσοπολέμου!,3.12.2018,ΣΜΑΡAΓΔΑ ΑΛΕΞAΝΔΡΟΥ,"Volker Kutscher Βωβός θάνατος Η δεύτερη υπόθεση του Γκέρεον Ρατ Μετάφραση: Τάσος Ψηλογιαννόπουλος Εκδόσεις: Ποικίλη Στοά Σελ.: 656 Έπειτα από το «Βρεγμένο ψάρι» κυκλοφορεί από τις εκδόσεις Ποικίλη Στοά το δεύτερο μυθιστόρημα του Volker Kutscher, «Ο Βωβός θάνατος» που φέρνει στην επιφάνεια τον ανελέητο πόλεμο της μετάβασης από τον βωβό κινηματογράφο στον ομιλούντα μέσα από μια συναρπαστική περιπέτεια που διαδραματίζεται στο Βερολίνο του 1930. Μάρτιος 1930. Η δολοφονία μιας ηθοποιού οδηγεί τον Γκέρεον Ρατ στα στούντιο του Βερολίνου, που τότε ήταν μητρόπολη του κινηματογράφου. Ο νεαρός αστυνόμος γνωρίζει τις σκοτεινές πλευρές αυτού του λαμπερού κόσμου και βιώνει τη φάση μετάβασης από τον βωβό στον ομιλούντα κινηματογράφο. Ο ομιλών κατακτά τις οθόνες, κι έτσι παραγωγοί, αιθουσάρχες και αστέρες του βωβού μπαίνουν στο περιθώριο. Ο Φόλκερ Κούτσερ καταφέρνει να συνδέσει αβίαστα τη νέα περιπέτεια του αστυνόμου Ρατ με το προηγούμενο μπεστ σέλερ του «Το βρεγμένο ψάρι» και να ζωντανέψει το Βερολίνο της δεκαετίας του ’30 μέσα από μια πολυεπίπεδη και αγωνιώδη αστυνομική υπόθεση. Στις δεκαετίες του 1920 και 1930 το Βερολίνο ήταν η αμερικάνικη πόλη της Ευρώπης. Η οικονομική άνθιση είχε σαν αποτέλεσμα την εκρηκτική επέκτασή του. Ταυτόχρονα ,οι ελευθερίες της δημοκρατίας θρυμματίζουν και τις τελευταίες αλυσίδες της αυτοκρατορικής εποχής. Το Βερολίνο μετατρέπεται σε μια μοντέρνα μητρόπολη, μια συναρπαστική μεγαλούπολη του κόσμου. Παράλληλα με τις τέχνες και τις επιστήμες, ανθεί και το ποινικό όσο και το πολιτικό έγκλημα. Αυτός είναι ο κόσμος του Γκέρεον Ρατ, του νεαρού αστυνόμου που υπηρετεί από τον Μάρτιο του 1929 στο αρχηγείο της αστυνομίας στη θρυλική Αλεξάντερπλατς του Βερολίνου. Πρόκειται για έναν σκοτεινό και πολύπλευρο χαρακτήρα που συνθέτει μυθιστορηματικά ο Κούτσερ, εντάσσοντάς τον ανάμεσα σε διάφορα αλλά ιστορικά πρόσωπα της εποχής. Ο Γκέρεον Ρατ είναι ο κεντρικός ήρωας ενός μεγάλου κύκλου έξι μυθιστορημάτων που αναφέρονται στην πλέον ταραχώδη και ενδιαφέρουσα περίοδο του γερμανικού Μεσοπολέμου, από το 1929 έως και το 1934. Πρόσφατα, η σειρά αυτή εμπλουτίσθηκε και από τον έβδομο τόμο, του οποίου η δράση καλύπτει το 1935. Ένας συναρπαστικός Πρώσος Γεννημένος στην Κολωνία, ο Ρατ – ένας απόλυτα συνειδητός Πρώσος – έφτασε απρόθυμα στον Σπρέε ύστερα από μια σειρά δυσάρεστων γεγονότων στην πόλη του, για τα οποία δεν του είναι ευχάριστο να μιλά και – πολύ περισσότερο – να τα σκέφτεται. Σε μια υπηρεσιακή αποστολή είχε σκοτώσει έναν άνθρωπο, πράξη που τον καταδιώκει και στα όνειρά του. Ο αστυνόμος Ρατ αισθάνεται στην αρχή ξένος μέσα σ’ αυτή την ανοίκεια, κρύα και έντονη ατμόσφαιρα του Βερολίνου των τεσσάρων εκατομμυρίων. Από την άλλη, εντυπωσιάζεται βαθιά από την πόλη, όπως συνήθως συμβαίνει με τους Πρώσους. Με τον καιρό, αρχίζει να εξοικειώνεται με αυτή τη λαμπρή πρωτεύουσα που «δέχεται κάθε νέο κάτοικό της με ανοιχτές αγκάλες και... σφιγμένες γροθιές», όπως λέει χαρακτηριστικά ο ίδιος σε έναν συνάδελφό του. Στο αρχηγείο της αστυνομίας στην Άλεξ, που όλοι όσοι εργάζονται εκεί αποκαλούν «Πύργο», ο Ρατ εντάσσεται στην Επιθεώρηση Α’, υπό τας διαταγάς του στρατηγού Γκέναντ, ενός θρύλου της εγκληματολογίας, τον οποίο αποκαλούσαν «Βούδα» – λόγω της αταραξίας και του όγκου του. Ο Γκέρεον Ρατ θα παρασυρθεί από τον στρόβιλο της μεγαλούπολης και θα βρεθεί στο επίκεντρο μιας συναρπαστικής περιπέτειας που θα του προσφέρει αφειδώς η σκοτεινή πλευρά του ολόφωτου Βερολίνου, σε μια χρονική περίοδο που το μέλλον του είναι απελπιστικά απρόβλεπτο! Μια συναρπαστική ιστορία Η φημισμένη ηθοποιός Μπέτυ Βίντερ σκοτώνεται κατά τη διάρκεια γυρισμάτων μιας ομιλούσας ταινίας από έναν προβολέα που έπεσε επάνω της. Αρχικά όλα δείχνουν ότι πρόκειται για ατύχημα. Μέχρι τη στιγμή που ο αστυνόμος Γκέρεον Ρατ ανακαλύπτει ενδείξεις που παραπέμπουν σε εγκληματική ενέργεια. Ενώ οι συνάδελφοί του υποψιάζονται τον υπεύθυνο φωτισμού που έχει εξαφανιστεί, ο Ρατ στρέφει τις έρευνες σε άλλη κατεύθυνση και γρήγορα βρίσκεται μόνος. Μια άλλη ηθοποιός βρίσκεται νεκρή και θέτει την αστυνομία προ αινίγματος. Η αιτία θανάτου παραμένει αδιευκρίνιστη, σίγουρα όμως πρόκειται για εγκληματική ενέργεια: από το θύμα λείπουν οι φωνητικές χορδές. Οι έρευνες οδηγούν τον Ρατ στην κινέζικη συνοικία του Βερολίνου, στο μέτωπο που έχουν ανοίξει αντίπαλοι κινηματογραφικοί παραγωγοί στα όρια της νομιμότητας. Κι ενώ κατά την κηδεία τού Χορστ Βέσελ των Ταγμάτων Εφόδου των Ναζί γίνονται άγριες συμπλοκές μεταξύ εθνικοσοσιαλιστών και κομμουνιστών, ο Ρατ πρέπει να αποφύγει τον προϊστάμενό του Μπεμ, ο οποίος θέλει να τον αποσύρει από την υπόθεση. Στην προσπάθειά του να διαλευκάνει την υπόθεση ο Ρατ δεν θα διστάσει να ζητήσει τη συνδρομή του οργανωμένου εγκλήματος. Όταν ο πατέρας του τον παρακαλεί να βοηθήσει τον δήμαρχο της Κολωνίας Κόνραντ Άντεναουερ σε μια υπόθεση εκβιασμού και η παλιά του φιλενάδα Τσάρλυ επιχειρεί να τον πλησιάσει πάλι, ο Ρατ φαίνεται να χάνει τον έλεγχο. Ο συγγραφέας Ο Volker Kutscher, Γερμανός συγγραφέας και δημοσιογράφος, γεννήθηκε το 1962 στο Λίντλαρ της Κολωνίας. Μετά τις σπουδές του στη Γερμανική Φιλολογία, Φιλοσοφία και Ιστορία, εργάστηκε αρχικά ως συντάκτης στον ημερήσιο Τύπο προτού συγγράψει το πρώτο του αστυνομικό μυθιστόρημα. Σήμερα ζει στην Κολωνία εργαζόμενος αποκλειστικά ως συγγραφέας. «Το βρεγμένο ψάρι» είναι το τέταρτο μυθιστόρημά του. Μ’ αυτήν τη συναρπαστική αστυνομική ιστορία, ο Φόλκερ Κούτσερ συνεχίζει μια εξαιρετικά επιτυχημένη σειρά περιπετειών, τοποθετώντας τον ήρωά του, αστυνόμο Γκέρεον Ρατ, στο Βερολίνο των δεκαετιών του ’20 και του ’30, σε μιαν εποχή μεγάλων ανατροπών που άλλαξαν τον κόσμο. Νέτφλιξ Με τον τίτλο «Babylon Berlin» προβάλλεται με μεγάλη επιτυχία σε μια σειρά εφτά επεισοδίων στο Netflix η τηλεοπτική μεταφορά της πρώτης περιπέτειας του Γκέρεον Ρατ «Το βρεγμένο ψάρι», που κυκλοφορεί κι αυτό από τις εκδόσεις Ποικίλη Στοά. Τη σειρά που υπογράφει ο σκηνοθέτης Τόμ Τίκβερ («Τρέξε, Λόλα, τρέξε») θα έχουν σύντομα την ευκαιρία να απολαύσουν και οι συνδρομητές του Netflix στην Ελλάδα. Πρόσφατα ολοκληρώθηκε η προβολή του «Babylon Berlin» στη γερμανική τηλεόραση σπάζοντας το ρεκόρ τηλεθέασης με 14,5 εκατομμύρια θεατές. ",http://www.topontiki.gr/article/299491/o-synarpastikos-kosmos-toy-verolinezikoy-mesopolemoy
Culture,topontiki.gr,«Μετά τη Βαβέλ»: Ένας λαβύρινθος σύγχρονης τέχνης στο Μέγαρο Μουσικής	,6.12.2018,ΤΟ ΠΟΝΤΙΚΙ WEB," Με πυξίδα 100 έργα από 25 διεθνώς αναγνωρισμένους καλλιτέχνες, το κοινό έχει τη δυνατότητα, από σήμερα, να εξερευνήσει τα άδυτα του Μεγάρου Μουσικής Αθηνών. Σημείο εκκίνησης της έκθεσης «Μετά τη Βαβέλ» είναι το ισόγειο του κτιρίου με μια πρώτη γεύση συναρπαστικής αισθητικής περιπλάνησης από δύο, μεταξύ άλλων, σπουδαίους της τέχνης, τον Νοτιοαφρικανό «μάγο» των σκιών, Γουίλιαμ Κέντριτζ και τον Αμερικανό βιντεοκαλλιτέχνη, Γκάρι Χιλ. Στη συνέχεια, ο θεατής κατεβαίνει τέσσερα επίπεδα του κτιρίου ακολουθώντας τις δαιδαλώδεις διαδρομές της νέας πτέρυγας του Μεγάρου γεμάτες εκπλήξεις και μεταφορικές έννοιες σύγχρονης τέχνης, έως ότου φτάσει στην «μπούκα» του μετρό που θα συνέδεε το Μέγαρο Μουσικής με τη στάση που τελικά δεν έγινε στο συγκεκριμένο σημείο. Στο βάθος της εγκαταλειμμένης κατασκευής, ανάμεσα σε κομμάτια από μπετόν και σίδερα, ένα έργο του Γκάρι Χιλ, το συγκινητικά δυνατό βίντεο- έργο «Viewer» με 17 βιντεοσκοπημένες φιγούρες μεταναστών οικοδόμων να μας κοιτούν κατάματα. Η εικαστική έκθεση «Μετά τη Βαβέλ» είναι η δεύτερη της εκθεσιακής τριλογίας «Η άγραφη βιβλιοθήκη» που άνοιξε το καλοκαίρι και συνεχίζει σε επιμέλεια 'Αννας Καφέτση, διευθύντριας του εικαστικού κέντρου annexM του Μεγάρου. Πραγματοποιείται στο πλαίσιο της διοργάνωσης Αθήνα 2018 - Παγκόσμια Πρωτεύουσα Βιβλίου. Στον λαβύρινθο αυτής της «μετα-μπορχεσιανής βιβλιοθήκης της Βαβέλ» που σχεδίασε η 'Αννα Καφέτση, οι καλλιτέχνες παρουσιάζουν έργα ζωγραφικής, σχέδια, γλυπτά, εγκαταστάσεις και βιντεοεγκαταστάσεις, ηχητικά έργα, βιβλία καλλιτεχνών, διαδικτυακά έργα, μεταξύ των οποίων και νέες παραγωγές, καθώς και περφόρμανς έργων της Ισπανίδας Ντόρα Γκαρσία πάνω σε ψυχαναλυτικά κείμενα του Ζακ Λακάν. «Οι πολλαπλές μεταφράσεις της σύγχρονης τέχνης και οι δεσμοί της με τη λογοτεχνία» τονίζει η κ. Καφέτση μιλώντας για τη νέα σημαντική παραγωγή «είναι στο επίκεντρο της έκθεσης που αναδεικνύει ποιητικές και πολιτικές όψεις και δυνατότητες ενός ευρύτατου σήμερα καλλιτεχνικού ριζοσπαστισμού, που συχνά αυτοπροσδιορίζεται ως λογοτεχνικός ακτιβισμός». Κάπως έτσι λειτουργεί και ο φανταστικός διάλογος για τις βιβλιοθήκες που αναπτύσσει με τον μεγάλο Αργεντινό συγγραφέα, Μπόρχες, ο Μεξικανός εικαστικός, Χόρχε Μέντεζ Μπλέικ, στα δύο έργα με τα οποία συμμετέχει στην έκθεση, δίνοντας ποιητικές προεκτάσεις σε ουτοπικές βιβλιοθήκες. Γιατί, η διάσημη νουβέλα του Χόρχε Λουίς Μπόρχες, «Η βιβλιοθήκη της Βαβέλ», «πάμφωτη, μοναχική, άπειρη, τέλεια ακίνητη, φορτωμένη με ανεκτίμητα βιβλία, άχρηστη, άφθαρτη, μυστική» πάντα εμπνέει. «Στα ράφια και τα ουρανομήκη ερμάρια της βιβλιοθήκης, έχουν (διεκδικούν) θέση όλα τα βιβλία. Όσα γράφτηκαν και όσα θα μπορούσαν να γραφούν και δεν γράφτηκαν. Τα βιβλία που διασχίζουν και διαλέγονται με άλλα βιβλία και κείμενα. Όσα ξαναγράφονται μέσα από άλλες γλώσσες. Εκείνα που χάθηκαν. Τα σπαράγματα τους. Τα βιβλία που δεν διαβάστηκαν ή αδυνατούν να γραφούν. Και η σιωπή, ως κοινή τους μήτρα». O Μπλέικ, σε μια από τις τρεις ακτιβιστικές παρεμβάσεις του σε βιβλιοθήκες, είχε δανειστεί το 2012 όλα τα βιβλία του Χόρχε Λουίς Μπόρχες από τις 39 δημόσιες βιβλιοθήκες του Μανχάταν της Νέας Υόρκης. Τα βιβλία τοποθετήθηκαν σε σφραγισμένο κιβώτιο και μεταφέρθηκαν σε διεθνή έκθεση τέχνης. Η νεαρή εικαστικός, με έδρα το Παρίσι και καταγωγή από το Εκουαδόρ, Εστεφάνια Πεναφιέλ Λοαϊζα, στην αθηναϊκή έκθεση μεταφέρει με σκέψη και συναίσθημα σε λευκά και μαύρα φύλλα χαρτιού, στίχους γραμμένους απευθείας σε κάρβουνο και πυρίτιδα από το ποίημα «Δωμάτιο ξενοδοχείου» του Μαχμούντ Νταρουίς, του μεγάλου Παλαιστίνιου ποιητή που ύμνησε το δράμα και την κατοχή του λαού του. Στην έκθεση «Μετά τη Βαβέλ» περιλαμβάνονται «αναγνωστήρια», «αρχεία» και «βιβλιοστάσια». Εκεί έχει την θέση του το έργο «Αρχείο» της Ράνιας Μπέλλου, βασισμένο στην ερωτική αλληλογραφία ενός ζευγαριού της δεκαετίας του 50 στα Μέθανα και το «Ημερολόγιο 1940 της κ. Μπέκερ». Το πολιτικό έργο της Ινδής εικαστικού Σίλπα Γκούπτα με τα 100, χυμένα σε ερυθρό ορείχαλκο, βιβλία φυλακισμένων ποιητών από όλο τον κόσμο ερευνά τη διαχρονικά και διαχωρικά ταραγμένη σχέση μεταξύ των ποιητών και του κράτους. Η γιγαντιαία επιτόπια εγκατάσταση Print Wikipedia μ' ένα ειδικά διαμορφωμένο λογισμικό που μεταμορφώνει ολόκληρη την αγγλική βάση δεδομένων της Wikipedia σε 7473 τόμους των 700 σελίδων έκαστος και, στη συνέχεια, τους ανεβάζει προς εκτύπωση κατ' απαίτηση. Έργο του Νεοϋορκέζου Μάικλ Μάντιμπεργκ, εστιασμένο, σύμφωνα με τον ίδιο, στο μέγεθος του περιεχομένου της εγκυκλοπαίδειας και στο ανέφικτο του εγχειρήματος μετατροπής της Wikipedia σε ένα υλικό αντικείμενο με σταθερή μορφή: ήδη από τη στιγμή της εκτύπωσής του, ο τόμος είναι ξεπερασμένος. Διασχίζοντας τον δαιδαλώδη διάδρομο του υπογείου του Μεγάρου είναι παρατεταγμένος ο «Οιωνός» του Γιώργου Ξένου, ένα εγχείρημα 2500 όφεων από πηλό και ποικίλους συμβολισμούς στην παγκόσμια μυθολογία από την αρχαιότητα. Ο καλλιτέχνης ξεκίνησε την κατασκευή στην Αίγινα το 2013 από αιγινήτικο πηλό (πασπάρα) και στη συνέχεια, ο πηλός ψήθηκε στο καμίνι του Νεκτάριου Γκαρή. Η εξέλιξη του πρότζεκτ ολοκληρώθηκε στο εργαστήριο κεραμικής της Ελένης Βερναδάκη. Στην έκθεση «Μετά τη Βαβέλ» συμμετέχει, επίσης, ο Γιώργος Χατζημιχάλης με «Το Εργαστήριο σχεδίων και εικόνων σε κρίση» που έχει ανοίξει ο ίδιος εδώ και πολλά χρόνια διερευνώντας έννοιες και αρχειοθετώντας εικόνες μεγάλων ζωγράφων. «Η κρίση συνεχίζεται εδώ και δεκαετίες και η λογοτεχνία δε σταματά ποτέ στην πρώτη ανάγνωση» λέει ο καλλιτέχνης. Παρουσιάζονται, επίσης, έργα του Βλάση Κανιάρη, Ανδρέα Εμπειρίκου Κύριλου Σαρρή, Nίνας Παπακωνσταντίνου και των Fiona Banner, Irma Blank, Benny Brunner, Ulises Carriόn, Didem Erk, Julien Levesque, Rivane Neuenschwander, Dayanita Singh, Michelle Stuart, Stephanie Syjuco και Thu Van Tran. Διάρκεια έκθεσης έως 10 Μαρτίου 2019 ΠΗΓΗ: ΑΠΕ - ΜΠΕ",http://www.topontiki.gr/article/300172/meta-ti-vavel-enas-lavyrinthos-syghronis-tehnis-sto-megaro-moysikis
Culture,topontiki.gr,Η ατζέντα της εβδομάδας,7.12.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 12/12. Παρασκευή 7.12 Μουσική.  Άλκηστις Πρωτοψάλτη «Σε απευθείας σύνδεση». Ύστερα από αρκετά χρόνια, η Άλκηστις Πρωτοψάλτη επιστρέφει στη σκηνή του Gazarte και με ροκ διάθεση προσφέρει ένα πρόγραμμα που το κοινό της αναμένεται να λατρέψει! Πλημμυρισμένη με τα τραγούδια της, που σιγοτραγουδάμε και που μας συνδέουν με αξέχαστες μνήμες, η βραδιά αναμένεται συγκλονιστική! Συμμετέχει ο νέος τραγουδοποιός Γιάννης Μαθές. Info: Gazarte - Main Stage, Βουτάδων 32-34, ώρα έναρξης: 21.30, τιμή: από 14 ευρώ, τηλ.: 2103452277, 2103460347 Σάββατο 8.12 Μουσική.  «Γιώργος Ζαμπέτας κατά Ξαρχάκο». Έπειτα από δυο εξαιρετικά επιτυχημένες περιόδους, ο Σταύρος Ξαρχάκος συνεχίζει στο Gazarte με εξαιρετικές προτάσεις. O πρώτος κύκλος είναι αφιερωμένος στον Γιώργο Ζαμπέτα, ενώ ερμηνεύτριά του είναι η μοναδική Χάρις Αλεξίου που, μετά τη στάση της στο θέατρο, επιστρέφει ανανεωμένη στη σκηνή του τραγουδιού. Info: Gazarte - Main Stage, Βουτάδων 32-34, ώρα έναρξης: 21.30, τηλ.: 2103452277, 2103460347 Κυριακή 9.12 Θέατρο.  «Δυο γυναίκες χορεύουν». Δύο γυναίκες που είναι εντελώς διαφορετικές μεταξύ τους, που ούτε η ηλικία τους ούτε οι μνήμες τους ούτε οι επιθυμίες τους βαδίζουν σε κοινούς δρόμους, βρίσκουν ένα κοινό που δεν είναι άλλο από τη μοναξιά τους. Ενώνουν, λοιπόν, τις ζωές τους και χορεύουν μαζί... τον τελευταίο χορό. Ένα έργο όπου το χιούμορ και η συγκίνηση εναλλάσσονται γοργά και διαδοχικά. Συγγραφέας: Ζουζέπ Μαρία Μπενέτ ι Ζουρνέτ. Παίζουν: Άννα Βαγενά, Γιασεμί Κηλαηδόνη. Info: Θέατρο «Μεταξουργείο», Ακαδήμου 14, ώρα έναρξης: 19.00, τιμή: από 12 ευρώ, τηλ.: 2105234382 και 210 5238475 Δευτέρα 10.12 Μουσική.  «Τραγουδάμε για τους ανθρώπους που δεν έχουν φωνή». Με αφορμή την Παγκόσμια Ημέρα Ανθρωπίνων Δικαιωμάτων, ημέρα που φέτος εορτάζονται τα 70 χρόνια από την υπογραφή της Οικουμενικής Διακήρυξης, η Διεθνής Αμνηστία πραγματοποιεί μια ξεχωριστή συναυλία με σκοπό υπενθυμίσει στο κοινό ότι οι παραβιάσεις των ανθρωπίνων δικαιωμάτων είναι υπαρκτές, συνεχείς και σε παγκόσμια κλίμακα. Ερμηνεύουν οι καλλιτέχνες (με αλφαβητική σειρά): Ρίτα Αντωνοπούλου, Χρήστος Θηβαίος, Χρήστος Μάστορας, Γιώτα Νέγκα, Γιώργος Νταλάρας, Μίλτος Πασχαλίδης, Διονύσης Σαββόπουλος, Μάρθα Φριντζήλα. Ενορχήστρωση Γιώργος Παπαχριστούδης. Όλα τα έσοδα της συναυλίας θα διατεθούν στο Εκπαιδευτικό Πρόγραμμα του Ελληνικού Τμήματος της Διεθνούς Αμνηστίας. Info: Μέγαρο Μουσικής Αθηνών, Βασιλίσσης Σοφίας και Κόκκαλη, ώρα έναρξης: 20.00, τιμή: από 15 ευρώ, τηλ.: 2107282333 Τρίτη 11.12 Χορός.  «Ivan Vasiliev - Gala». Ο Ιβάν Βασίλιεφ, ο κορυφαίος των κορυφαίων χορευτών, ετοιμάζεται να καταπλήξει για μια ακόμη φορά το ελληνικό κοινό. Μια μοναδική παράσταση, που επιμελήθηκε ειδικά για τους Έλληνες θεατές, δίνει την ευκαιρία να τον απολαύσουμε σε ανεπανάληπτες ερμηνείες και εμβληματικούς ρόλους του κλασικού ρεπερτορίου που ύμνησαν οι κριτικοί χορού παγκοσμίως. Info: Μέγαρο Μουσικής Αθηνών, Βασιλίσσης Σοφίας και Κόκκαλη, ώρα έναρξης: 20.30, τιμή: από 32 ευρώ, τηλ.: 2107282333 Τετάρτη 12.12 Θέατρο.  «Βινύλιο» της Άννας Μιχελή. Σε εκείνον αρέσει να συλλέγει παλιά βινύλια, ενώ εκείνη επιλέγει να διαβάζει μεταχειρισμένα βιβλία. Μπορεί οι δυο τους να βίωσαν την αγάπη διαφορετικά, η συνάντησή τους, ωστόσο, θα καθορίσει τη ζωή τους. Η ερωτική τους ιστορία ξεκινά ένα πρωί σε ένα βιβλιοπωλείο. Μια σχέση χωρίς πρίγκιπες και πριγκίπισσες, χωρίς λευκά άλογα ή ρομαντικές αυτοκτονίες, μια σχέση με ενθουσιασμούς ή συγκρούσεις. Αρκεί όμως ο έρωτας για να κάνεις την υπέρβαση; Μια ιστορία για δύο νέους του σήμερα, που νοσταλγούν ένα χθες που ποτέ δεν γνώρισαν… Για το «μαζί» που ονειρεύτηκαν, αλλά δεν έμαθαν ακόμα… Παίζουν οι ηθοποιοί: Γιώργος Παπανδρέου, Κατερίνα Σπύρου, Πέλλα Μακροδημήτρη. Info: Θέατρο του Νέου Κόσμου - Δώμα, Αντισθένους 7 και Θαρύπου, ώρα έναρξης: 21.15, τιμή: από 10 ευρώ, τηλ.: 2109212900",http://www.topontiki.gr/article/300284/i-atzenta-tis-evdomadas
Culture,topontiki.gr,Το νέο βιβλίο του Θανάση Λάλα για τον Νταλάρα,7.12.2018,ΤΟ ΠΟΝΤΙΚΙ WEB," «Ο Γιώργος Νταλάρας έχει κουσούρια που ίσως να προκαλούν και παρεξηγήσεις. Αλλά υπάρχει άνθρωπος χωρίς κουσούρια; Τα καλά του, όπως στον καθένα, πάνε με τα κουσούρια του παρέα…Ο «θείος», έτσι τον φωνάζουν οι κοντινοί του συνεργάτες, έχει αλλεργία στον καπνό του τσιγάρου, πίνει νεράκι του Θεού, κοιμάται νωρίς, όλη μέρα κάθε μέρα με τα μουσικά όργανα παρέα, δεν αντέχει τα δείπνα και τα κοσμικά, δεν τον χωράει ο τόπος, κάνει πάντα μια προβίτσα πέντε ωρών πριν την κανονική πρόβα έξι ωρών, είναι στο πλευρό των φίλων του στη γιορτή αλλά και στα δύσκολα, δεν ξεχνάει πού γεννήθηκε, ποιοι τον έφεραν στον κόσμο και ιδιαιτέρως δεν ξεχνά πόσο τον έχει επηρεάσει το φυσικό κρύο που έζησε στα παιδικά του χρόνια:“…δεν το άντεχα το κρύο, υπέφερα σαν παιδί… Να σκεφτείς ότι αυτό μού έμεινε κουσούρι και μεγάλος τώρα πια… είναι καλοκαίρι και κρυώνω!”» 121 αυτοβιογραφικά διηγήματα διαλόγου, 112 μοναδικές φωτογραφικές αφηγήσεις και 18 προσωπικές λίστες σε ένα άκρως ενδιαφέρον βιβλίο που υπογράφει ο Θανάσης Λάλας στο οποίο σκιαγραφείτόσο τον καλλιτέχνη όσο και τον άνθρωπο Γιώργο Νταλάρα. Ο Θανάσης Λάλας γεννήθηκε και μεγάλωσε στην Αθήνα. Σπούδασε στο Οικονομικό Τμήμα της Νομικής Σχολής του Αριστοτελείου Πανεπιστημίου Θεσσαλονίκης, ενώ συναντήθηκε νωρίς με την…τύχη του, καθώς σε πολύ νεαρή ηλικία είχε την ευκαιρία να ζήσει δίπλα στον Στρατή Τσίρκα, ένα σπουδαίο Έλληνα συγγραφέα. Ο Μανώλης Αναγνωστάκης, ο Νίκος Καρούζος και ο Μίλτος Σαχτούρης τον καθοδήγησαν στον χώρο της ποίησης. Στα 23 του χρόνια συνάντησε τυχαία τον Άντι Γουόρχολ, κάτι που άλλαξε μεμιάς την πορεία της ζωής του. Ξεκίνησε να παίρνει συνεντεύξεις και να επιδιώκει συναντήσεις με σημαντικούς Έλληνες καλλιτέχνες και λόγιους ώσπου αυτές οι συναντήσεις έγιναν η καθημερινότητά του. Μέχρι σήμερα έχει δημοσιεύσει 3500 συνεντεύξεις με μοναδικές προσωπικότητες από όλο τον κόσμο. Έχει δουλέψει ως δημοσιογράφος σε μεγάλα ελληνικά περιοδικά και εφημερίδες και έχει διακριθεί ως δημιουργός νέων περιοδικών. Επιπλέον, έχει δημιουργήσει 33 καινούργια concept για περιοδικά, ενώ σήμερα δραστηριοποιείται δημιουργικά στη ζωγραφική και τη γλυπτική, συνεχίζοντας επιλεκτικά στη γραφή.",http://www.topontiki.gr/article/300340/neo-vivlio-toy-thanasi-lala-gia-ton-ntalara
Culture,topontiki.gr,50 χρόνια Εκδόσεις Καστανιώτη (Photos),10.12.2018,ΞΕΝΟΦΩΝ Α. ΜΠΡΟΥΝΤΖAΚΗΣ,"Το 1968 δεν ήταν σίγουρα η πιο ευτυχής στιγμή να πάρει κάνεις την απόφαση να ξεκινήσει έναν εκδοτικό οίκο. Από την άλλη, οι άνθρωποι καλούνται να ζήσουν στην εποχή τους και να ζήσουν όπως αυτοί ονειρεύονται τη δική τους πραγματικότητα. Γιατί ένας εκδοτικός οίκος μπορεί να χρειάζεται ένα όραμα, αλλά η πραγματικότητα είναι αυτή που θα αποφασίσει. Είναι γνωστό δε ότι στη χώρα μας δεν μας λείπουν τα οράματα αλλά η πρόσληψη της πραγματικότητας. Ο Θανάσης Καστανιώτης, όπως αποδείχτηκε 50 χρόνια μετά, διέθετε το όραμα αλλά και το δυσκολότερο: το πρακτικό πνεύμα για να το υλοποιήσει! Προφανώς, ούτε ο ίδιος δεν μπορούσε να φανταστεί όταν ξεκινούσε στα χρόνια της δικτατορίας – που το βιβλίο εκλαμβάνονταν περίπου σαν μια… βόμβα – ότι θα κατέληγε σήμερα να μετρά αισίως πάνω από 6.500 τίτλους που υπογράφουν περί τους 2.700 συγγραφείς, Έλληνες και ξένοι! Εξ ου και το μέγα πλήθος στη γιορτή που πραγματοποιήθηκε το βράδυ της Τετάρτης 28 Νοεμβρίου στο Μουσείο Μπενάκη, με αφορμή τον μισό αιώνα αδιαλείπτου και ευδόκιμου παρουσίας στον εκδοτικό χώρο, όπου παρευρέθησαν κορυφαίοι εκπρόσωποι του πνευματικού και καλλιτεχνικού κόσμου. Το εύρος και η φαντασμαγορία της εκδήλωσης δεν ξέφυγαν από την πολύτιμη αίσθηση του μέτρου και ο επετειακός της χαρακτήρας σφραγίστηκε από την υψηλή αισθητική της έκθεσης, στην οποία παρουσιάστηκε η συλλεκτική σειρά με πενήντα βιβλία - ορόσημα και εγκαινιάστηκε η έκθεση «photo-graphē - Ανάμεσα σε Εικόνες και Λέξεις». Με την εμπειρία μιας πραγματικής Οδύσσειας, μιας συναρπαστικής περιπλάνησης στον χώρο των ιδεών, η Ιθάκη της δικαίωσης πενήντα χρόνια μετά είναι ότι το παρελθόν γίνεται τρέχων χρόνος κι η ζωή χειροπιαστή και ολοζώντανη. Άνθρωπος που ξέρει να κουμαντάρει τα συναισθήματά του, ο Θανάσης Καστανιώτης μισάνοιξε την πόρτα της συγκίνησής του για να ξαναζήσει μισόν αιώνα σε μια βραδιά: «Δεν μπορούν να ξεδιπλωθούν σε μια βραδιά οι υπέροχες στιγμές και οι χαρές που ζήσαμε σε αυτό το δημιουργικό ταξίδι. Η πορεία μας στηρίχτηκε σε ό,τι καλύτερο έχει να επιδείξει η χώρα, στους συγγραφείς, στοχαστές, μεταφραστές, επιμελητές, καλλιτέχνες και επιστήμονες που δημιούργησαν τον σύγχρονο πολιτισμό μας. Από τα τέλη της δεκαετίας του ’60 μέχρι σήμερα αναπτύσσουμε μια σπουδαία βιβλιογραφία, που διαρκώς εμπλουτίζεται και ανανεώνεται με ευαισθησία απέναντι στην κοινωνία μας. Για μας, η ταυτότητα του καλού εκδότη είναι ο κατάλογός του: Έχουμε συνεργαστεί με 2.710 σημαντικούς συγγραφείς και έχουμε εκδώσει περισσότερους από 6.500 τίτλους». Τη σκυτάλη στην εκδήλωση ανέλαβε ο Καστανιώτης junior, Αργύρης, που αναφέρθηκε στην ιδέα της έκθεσης και στην απόφαση για τη δημιουργία της συλλεκτικής σειράς: «Σε συνεργασία με την επιμελήτρια της έκθεσης Μαρία Νικολακοπούλου, 28 φωτογράφοι ερμήνευσαν φωτογραφικά τα κείμενα 50 σπουδαίων συγγραφέων, 25 Ελλήνων και 25 ξένων λογοτεχνών. Η ασπρόμαυρη φωτογραφία στο σκληρόδετο εξώφυλλο κάθε βιβλίου αποδίδει κι ένα στοιχείο της ιστορίας του, ενώ το ριζόχαρτο ως εξώφυλλο - κουβερτούρα αποδίδει, μεταξύ άλλων, και την έννοια της νοσταλγίας, προστατεύοντας το βιβλίο όπως θα προστάτευε και μια παλιά φωτογραφία σε ένα φωτογραφικό άλμπουμ». Οι εκδόσεις Καστανιώτη κυριάρχησαν την εποχή της Μεταπολίτευσης και επέδρασαν καθοριστικά στη διαμόρφωση του σύγχρονου εκδοτικού τοπίου. Ο ίδιος ο Καστανιώτης, με την προσωπικότητά του, ανέδειξε έναν νέο τύπο εκδότη, ταυτόχρονα με μια νέα αντίληψη πολιτικής βιβλίου. Να θυμηθούμε ότι στις αρχές της Μεταπολίτευσης κυριάρχησαν τα πολιτικά αναγνώσματα σαν ένα ξέσπασμα ενάντια στη λογοκρισία της χούντας, συμβάλλοντας στην εκτόνωση του κόσμου μέσω της ελεύθερης έκφρασης. Η κυρίαρχη τάση εκφραζόταν κυρίως με την έκδοση βιβλίων που προέβαλαν την κουμμουνιστική ιδεολογία: ο Μαρξ, ο Ένγκελς, ο Λένιν και ο Στάλιν κοσμούσαν τα εξώφυλλα των περισσότερων εκδόσεων. Πάνω στις ιδέες τους επενδύθηκαν ευκαιριακά μεγάλα κεφάλαια και τυπώθηκαν αμέτρητα χιλιόμετρα χαρτιού, ικανά να τυλίξουν τον πλανήτη σε συσκευασία δώρου! Έτσι, στο γενικό εκδοτικό τοπίο κυριάρχησε η σχετική εκδοτική κομματική σπέκουλα. Αυτή την έκρηξη του πολιτικού - κομματικού βιβλίου παρέσυρε αρκετούς εκδότες. Αυτό το ρεύμα επηρέασε και τη λογοτεχνική παραγωγή η οποία έπρεπε να διαθέτει «αγωνιστικά - ηρωικά» χαρακτηριστικά. Από την άλλη δημιούργησε και αντιδράσεις, όπως αυτές εκφράστηκαν από τη λογοτεχνική γενιά του 1970, τη γενιά του «ιδιωτικού οράματος» όπως χαρακτηρίστηκε. Αυτή την εποχή, η πρόσβαση νέων συγγραφέων στον εκδοτικό στίβο, που να μην εκφράζουν το δίπολο Δεξιός - Αριστερός και να διαθέτουν μερικά ακαδημαϊκά παραδοσιακά χαρακτηριστικά ήταν εξαιρετικά δύσκολη. Η επταετής καταπίεση στην έκφραση δημιούργησε μια υπερβολή ιδεολογικής πολυλογίας με κομματική παρότρυνση, η οποία με τη δική της σειρά έγινε καταπιεστική. Συγκεκριμένα, ενθάρρυνε μια κομματικά καθοδηγούμενη εκδοτική παραγωγή σε βάρος της γενικότερης αναγνωστικής ανάγκης. Εκείνη, ακριβώς, την εποχή των αρχών της δεκαετίας του 1980 δημιουργήθηκε και η ανάγκη απεγκλωβισμού από αυτή τη στενή εκδοτική αντίληψη, την οποία ελάχιστοι εκδότες είχαν την τόλμη και, κυρίως, την προνοητικότητα να ακολουθήσουν. Ήδη, την εποχή εκείνη, ο Καστανιώτης είχε βάλει μπροστά ένα πρόγραμμα μεταξύ των άλλων που δεν φάνταζε ιδιαιτέρα ελκυστικό τότε, επενδύοντας στην ελληνική λογοτεχνία με κυρίως νέους, άγνωστους συγγραφείς. Η αλματώδης δημοφιλία των εκδόσεων που ακολούθησε κατά τη γνώμη μου χρωστά πολλά σε αυτή την απόφαση που τότε – αν συνυπολογίσει κανείς και τα αναγνωστικά ήθη – δεν συγκροτούσε μια ελκυστική ιδέα. Τόλμησε εγκαίρως να στρέψει την προσοχή του σε μιαν φαινομενικά επισφαλή εκδοτική ιδέα, ανοίγοντας το ελιτίστικα περίκλειστο εγχώριο λογοτεχνικό πεδίο. Μέχρι εκείνη τη στιγμή, η έκδοση ενός βιβλίου ήταν λίγο ώς πολύ απαγορευτική – κυρίως για τη νέα γενιά λογοτεχνών. Το πετυχημένο του εγχείρημα παρέσυρε στην ίδια λογική κι άλλους εκδότες σπάζοντας το δίπολο Εστίας - Κέδρου, συντηρητικών - προοδευτικών, που κυριαρχούσε με μεγάλα και καθιερωμένα ονόματα. Οι νέοι συγγραφείς απέκτησαν επιτέλους πρόσβαση στο τυπωμένο χαρτί! Ο Καστανιώτης ήταν ο πρώτος που κατά τη γνώμη μου έσπασε συνειδητά αυτή τη συντηρητική παράδοση, ανοίγοντας την πόρτα του σε όλες τις τάσεις και, κυρίως, παρέχοντας τη δυνατότητα σε νέους και άγνωστους συγγραφείς να δοκιμαστούν. Άνοιξε το κύκλωμα για να φωτιστεί η μεταπολιτευτική ελληνική λογοτεχνία. Αυτή του η κίνηση υπήρξε κατά τη γνώμη μου και η σημαντικότερη συμβολή των εκδόσεων στα ελληνικά γράμματα. Κατά κάποιον τρόπο, έπαιξε στον χώρο του βιβλίο τον ρόλο που έπαιξε η «Ελευθεροτυπία» στον χώρο του Τύπου στα πρώτα χρόνια της κυκλοφορίας της. Εννοώ, είχε την ίδια λογική: δεν υπήρξαν προκαταλήψεις με τα νέα όνομα και δόθηκε χώρος σε όλες τις απόψεις. Μια νέα γενιά συγγραφέων είχε πλέον απρόσκοπτη πρόσβαση στην έκδοση των βιβλίων τους. Ταυτόχρονα, ο Καστανιώτης κατέστρωσε ένα πλήρες και ρηξικέλευθο εκδοτικό πρόγραμμα που περιελάμβανε όλους τους τομείς, συμβάλλοντας στην ανάπτυξη και διάδοση του βιβλίου και διαμορφώνοντας μια αναγνωστική παράδοση κατά τα ευρωπαϊκά πρωτότυπα. Θα έλεγε κανείς ότι επέβαλλε το βιβλίο στην κοινωνία και την ανάγνωση ως πολιτισμική συνήθεια. Κατά κάποιον τρόπο έκανε μόδα το διάβασμα! Σημαντικότατη επίσης είναι και η συμβολή του στη γνωριμία μας με τη σύγχρονη παγκόσμια λογοτεχνία με την οποία εφοδιάζει αδιάκοπα τα ράφια των βιβλιοπωλείων, συνεχίζοντας και στην πολύ δύσκολη εκδοτική περίοδο κατά τη διάρκεια της κρίσης με μια σειρά εκλεκτών τίτλων της τρέχουσας παραγωγής από τις εθνικές λογοτεχνίες ξένων χωρών. Άνθρωπος με κοσμοπολίτικη αντίληψη, ο Καστανιώτης κατάφερε να προσδώσει στην εικόνα του εκδότη νέα χαρακτηριστικά, μια σύγχρονη αντίληψη που αφήνει πίσω την αντίστοιχη στριφνή ακαδημαϊκή και απόμακρη φιγούρα του εκδότη. Από το γραφείο του έχει παρελάσει σύμπας ο πνευματικός και καλλιτεχνικός κόσμος της χώρας των τελευταίων τεσσάρων δεκαετιών απολαμβάνοντας το ζεστό χαμόγελό του, τη φυσική του χαλαρότητα και προσήνεια, τη δεκτικότητα και το χιούμορ του. Κυρίως, ο Καστανιώτης υπήρξε ένας εκδότης ο οποίος είχε πριν από όλα ένα ακατήχητο προσόν. Μιλούσε λίγο και άκουγε πολύ! Ή, αλλιώς, ήξερε να ακούει, για αυτό και ακούστηκε ο ίδιος τόσο πολύ! Credits φωτογραφιών: Σπύρος Κατωπόδης/VPA",http://www.topontiki.gr/article/300426/50-hronia-ekdoseis-kastanioti-photos
Culture,topontiki.gr,"Βινύλιο, η αιώνια αξία…",8.12.2018,ΜΗΝAΣ ΒΙΝΤΙAΔΗΣ," Άλλο ένα φεστιβάλ βινυλίου, από την Παρασκευή (7/12/2018)ώς και την Κυριακή(9/12/2018) στο Σινέ Κεραμεικός, με καλή μουσική και πολλές εκπλήξεις. Η «ψυχή» της διοργάνωσης, ο δημοσιογράφος Γιάννης Αλεξίου, μας λύνει τις απορίες… Η σχέση του με το βινύλιο «Η σχέση μου με το βινύλιο ξεκινά από πολύ πιτσιρικάς όταν βρήκα, στις αρχές της δεκαετίας του ’70, μια τσάντα με δίσκους βινυλίου στο πατάρι του σπιτιού μας και μου τράβηξαν την προσοχή. Ένοιωσα ότι κρατούσα στα χέρια μου κάτι ανεκτίμητο. Δεν γνώριζα ότι αυτή η στιγμή θα σημάδευε ολόκληρη τη ζωή μου. Άρχισα να συλλέγω δίσκους από τον Δεκέμβριο του ’78, όταν ο πατέρας μου μού δώρισε ένα πικάπ Dual 1224 και με τα χρήματα του παππού μου αγόρασα το πρώτο μου βινύλιο, που ήταν το “Who Are You” των Who. Φέτος κλείνω 40 χρόνια σε αυτή την όμορφη περιπέτεια και ύστερα από έρευνα, συστηματική ενασχόληση, καθημερινή επαφή, αρχειοθέτηση, ατελείωτες ώρες ακροάσεων και φυσικά διάθεση χρημάτων – καθώς το βινύλιο είναι προτεραιότητα στη ζωή μου – νοιώθω υπερήφανος για την πλούσια δισκοθήκη μου που έχει φθάσει τους 11.000 μεγάλους δίσκους και 2.000 μικρούς. Η δισκοθήκη θέλει “τροφή” συνέχεια, οπότε η περιπέτεια συνεχίζεται. Η όμορφη αυτή ενασχόλησή μου “έδεσε” με το Vinyl is Back στις αρχές του 2013, στο οποίο καταφέραμε να συγκεντρώσουμε όλους τους vinyl maniacs σε αυτό το μεγάλο φεστιβάλ βινυλίου και να φέρουμε κοντά όλη αυτή τη νέα γενιά που ανακάλυψε τώρα το βινύλιο και τον ζεστό ήχο του. Την “τρέλα” με το βινύλιο την κατέγραψα στο βιβλίο μου “Βινύλιο, Τα Καλύτερά Μας Χρόνια” που κυκλοφόρησε στα τέλη του 2014 και εξαντλήθηκε σε σύντομο χρονικό διάστημα». Τι είναι το Vinyl is Back; «Είναι η κορυφαία εκδήλωση για το βινύλιο, κάτι περισσότερο από παζάρι δίσκων, που έχει πάρει χαρακτήρα φεστιβάλ. Ένας πετυχημένος θεσμός πλέον, ο οποίος συνέβαλε τα μέγιστα στην επανάκαμψη του βινυλίου στην Ελλάδα. Προσελκύει χιλιάδες επισκέπτες στη διάρκεια του τριημέρου, όλων των ηλικιών, που έχουν να επιλέξουν δίσκους σε τεράστια γκάμα, όλων των ειδών, ελληνικής και ξένης μουσικής, με πλήθος παράλληλων εκδηλώσεων, όπως live εμφανίσεις που διαρκούν όσο ένας δίσκος βινυλίου εν είδει happening, d.j’ sets, διαδραστικές εκδηλώσεις, πλειστηριασμούς σπάνιων δίσκων, κληρώσεις δώρων, προβολές ιδιαίτερων μουσικών ταινιών, ενώ η διοργάνωση έχει προχωρήσει σε εκδόσεις δίσκων συμβάλλοντας ουσιαστικά στην επανάκαμψη του βινυλίου μέσα από τη σειρά “Live Sessions”, που κάνει αυτή τη φορά το δεύτερο βήμα με την κυκλοφορία του δίσκου των Locomondo». Όσοι πιστοί προσέλθετε… ",http://www.topontiki.gr/article/300422/vinylio-i-aionia-axia
Culture,topontiki.gr,«Ποιος φοβάται τη Βιρτζίνια Γουλφ» του Έντουαρντ Άλμπι,30.11.2019,ΕΛΕΝΗ ΠΕΤAΣΗ," «Τι τεράστιος στρατός που είναι οι ανθρώπινες επιθυμίες» λέει ο Σαίξπηρ. Και στο θηριώδες έργο του Έντουαρντ Άλμπι «Ποιος φοβάται τη Βιρτζίνια Γουλφ» αυτές οι επιθυμίες-κατασκευές του «αμερικανικού ονείρου» συντρίβονται κάτω από την αποκαθήλωσή του. Υποχείρια ενός αλλοτριωτικού μηχανισμού η βουλιμικά φιλόδοξη Μάρθα και ο αποτυχημένος καθηγητής πανεπιστημίου Τζορτζ, δεν αποτελούν μόνο ένα στείρο ζευγάρι που αλληλοσπαράσσεται μέχρι τελικής πτώσεως κατά τη διάρκεια μιας οργιώδους νύχτας λουσμένης στο αλκοόλ. Το προσωπικό τους δράμα συνδέεται με τις αυταπάτες που γέννησε η πολιτικοκοινωνική παρακμή της χώρας τους.  Ωστόσο το εξαιρετικό κείμενο του Αμερικανού συγγραφέα υπερβαίνει τον κοινωνικό προβληματισμό της εποχής του (1962) και γίνεται απόλυτα σύγχρονο. Αντλώντας το θέμα του από την πάλη των φύλων του Στρίντμπεργκ («Χορός του θανάτου», «Ο πατέρας»), εκθέτει την κανιβαλική όψη της συμβίωσης μέσα από την εμπόλεμη στάση της κακομαθημένης κόρης ενός πρύτανη με τον ευνουχισμένο σύζυγό της και το ανάλογο ψυχολογικό ξέσκισμα των νεότερων καλεσμένων τους. Μέσα σε ένα βράδυ τα τοξικά παιχνίδια ανάμεσά τους αποκαλύπτουν θλιβερές αποσιωπήσεις, η εξάρτηση από ζωτικά ψεύδη συντηρεί την ουτοπία, η λυσσαλέα αντιπαλότητα θρέφει τις ενδοοικογενειακές σχέσεις, το μίσος συνορεύει με την αγάπη και η αγάπη οδηγεί τελικά στην αυτογνωσία και την κάθαρση. Οι ήρωες του Άλμπι, εξάλλου, καταδύονται στα βάθη της απόγνωσης για να αναδυθούν στο φως μιας κάποιας ελπίδας. Αυτό το πολυεπίπεδο έργο, που ακροβατεί ανάμεσα στο τραγικό, το κωμικό και το παράλογο, απαιτεί στιβαρή σκηνοθεσία και εξαιρετικές ερμηνείες. Στη δουλεμένη σε κάθε της λεπτομέρεια παράσταση του Κωνσταντίνου Μαρκουλάκη με την καίρια μετάφραση της Τζένης Μαστοράκη αναδεικνύονται τόσο το μαύρο χιούμορ όσο και οι δραματικές κορυφώσεις του. Η έκρηξη αδρεναλίνης είναι στο κόκκινο από την πρώτη σκηνή, κυριεύοντας με μεθυσμένη μανία τους ήρωες που εκτοξεύουν πάσης φύσεως περιφρονητικές και ταπεινωτικές ατάκες ο ένας στον άλλον. Το ματς έχει αρχίσει «δολοφονώντας» στο τέλος όλες τις ψευδαισθήσεις με κυρίαρχη την επινόηση ενός φανταστικού παιδιού που υπήρξε μοχλός της επιβίωσής τους. Ο Μαρκουλάκης υποδύεται εξαιρετικά τον παροπλισμένο σεξουαλικά και πνευματικά Τζορτζ – που στη διαδρομή αποδεικνύεται ισάξιος αντίπαλος – παράγοντας αβίαστους κωμικούς σπινθήρες και εκφράζοντας με αμεσότητα τον θυμό, τη συντριβή, την εκδικητικότητα αλλά και την τρυφερότητα προς τη συμβία του. Η χαρισματική Μαρία Πρωτόπαπα, ως μία άλλη «μαινάδα», χειρίζεται με φλεγόμενη ένταση και εκ βαθέων πυρετό τις ψυχολογικές μεταπτώσεις της Μάρθας. Μόνο που θα μπορούσε να μετριάσει τον τόνο της φωνής της στην έναρξη της παράστασης ώστε να κλιμακώσει στη συνέχεια τις συγκρουσιακές εκρήξεις της. Ο κυνικός Νικ και η αφελής Χάνι, που ερμηνεύουν ο Προμηθέας Αλειφερόπουλος και η Ντάνη Γιαννακοπούλου, συμπληρώνουν επάξια τη διανομή. Ενισχύοντας τις εξάρσεις σαρκασμού και υστερίας εκπροσωπούν τη νεότερη γενιά. Ο καλαίσθητος σκηνικός χώρος της Αθανασίας Σμαραγδή και τα κοστούμια της Μαρίας Κοντοδήμα παραπέμπουν στη δεκαετία του ’60, αλλά η παράσταση του Μαρκουλάκη, δίχως νοσταλγικά περιγράμματα, φωτίζει τον διαχρονικό λόγο του συγγραφέα και ανασταίνει τους χαρακτήρες του. * Θέατρο Αθηνών, Βουκουρεστίου 10, Αθήνα",http://www.topontiki.gr/article/355015/poios-fovatai-ti-virtzinia-goylf-toy-entoyarnt-almpi
Culture,topontiki.gr,Κέντρο Πολιτισμού Ίδρυμα Σταύρος Νιάρχος: Εντυπωσιακός χριστουγεννιάτικος προορισμός! (Photos),9.12.2018,ΕΥΑ ΜΠΟΥΡΓAΝΗ," Για μια ακόμη χρονιά το Κέντρο Πολιτισμού Ίδρυμα Σταύρος Νιάρχος (ΚΠΙΣΝ), μετατρέπεται σ’ έναν όμορφο – μοναδικό θα λέγαμε – χριστουγεννιάτικο προορισμό, καλώντας μικρούς και μεγάλους να περιηγηθούν στους άκρως εορταστικούς χώρους του και να απολαύσουν το πλούσιο και ποικίλο εορταστικό πρόγραμμά του. Μεγαλοπρεπείς φωτεινές εγκαταστάσεις, τρία πανύψηλα έλατα, ογδόντα στολισμένα δέντρα στην Αγορά καθώς και ένα παγοδρόμιο πάνω στο κανάλι συνθέτουν το χριστουγεννιάτικο σκηνικό που θα αντικρύσουν όσοι επιλέξουν να επισκεφθούν το ΚΠΙΣΝ μέχρι τις 6 Ιανουαρίου, απολαμβάνοντας, συγχρόνως, κάθε λογής παιχνίδια, πρωτότυπα παραμύθια και ξεχωριστές μουσικές μελωδίες. Μια σειρά από διαδραστικές εγκαταστάσεις που θα βρίσκονται διάσπαρτες στον χώρο δημιουργούν ένα μοναδικό τοπίο και χαρίζουν σε κάθε επισκέπτη πρωτόγνωρες εμπειρίες! Τα γιορτινά φώτα στο ΚΠΙΣΝ άναψαν την 1η Δεκεμβρίου, ενώ για κάθε ημέρα του μήνα υπόσχεται και μια νέα χριστουγεννιάτικη έκπληξη! O φάρος μετατρέπεται σε ένα ονειρικό τοπίο όπου, με τη σκηνοθετική επιμέλεια του Γιώργου Νανούρη, καλλιτέχνες από τον χώρο του θεάτρου και της μουσικής που το κοινό έχει αγαπήσει, όπως η Χάρις Αλεξίου, η Ιωάννα Παππά, ο Δημήτρης Λιγνάδης, η Όλια Λαζαρίδου, η Κόρα Καρβούνη κ.ά., θα αφηγούνται χριστουγεννιάτικα παραμύθια και συναρπαστικές ιστορίες, ενώ στην καρδιά του χριστουγεννιάτικου κόσμου του ΚΠΙΣΝ βρίσκεται το παγοδρόμιο, καλώντας μας να φορέσουμε τα παγοπέδιλά μας και να διασκεδάσουμε με την ψυχή μας! Το παγοδρόμιο θα λειτουργεί καθημερινά έως τις 24 Φεβρουαρίου, από τις 10 το πρωί μέχρι τις 10 το βράδυ, ενώ η είσοδος είναι ελεύθερη με ηλεκτρονική προεγγραφή στο SNFCC.org. Από όλη αυτή τη χριστουγεννιάτικη γιορτή δεν θα μπορούσε φυσικά να λείπει η μουσική! Στις 8 Δεκεμβρίου, λοιπόν, θα γιορτάσουμε το Jazz Octet της Στρατιωτικής Φρουράς Αθηνών σε τζαζ ρυθμούς, ενώ δυο μέρες αργότερα (10/12) το ΚΠΙΣΝ υποδέχεται τους Solisti Veneti οι οποίοι θα ερμηνεύσουν έργα Βιβάλντι, Ροσίνι και Παγκανίνι με την πολύτιμη σύμπραξη της διακεκριμένης Ελληνίδας μεσοφώνου Μαρίτας Παπαρίζου. Στις 16 Δεκεμβρίου οι μαθητές του El Sistema Greece και η El Sistema Greece Youth Orchestra ενώνουν τις δυνάμεις τους με το μουσικό σχήμα Latin Brass Connection προσφέροντας στο κοινό μια μοναδική και άκρως χριστουγεννιάτικη συναυλία με λατινοαμερικανικούς ήχους, ενώ στις 24 και 25 του μηνός η παράσταση σύγχρονου τσίρκου Attrape-Moi των FLIP Fabrique έρχεται από τον Καναδά, παρουσιάζοντας ένα πρωτοποριακό συνδυασμό χιούμορ, χορού, μουσικής και, κυρίως, ακροβατικών, καθηλώνοντας θεατές κάθε ηλικίας! Όπως την περασμένη χρονιά, έτσι και φέτος, το ΚΠΙΣΝ προετοιμάζει ένα ιδιαίτερο πρόγραμμα και καλεί τους χιλιάδες επισκέπτες του να γιορτάσουν με τον καλύτερο τρόπο την αλλαγή του χρόνου. H παραμονή Πρωτοχρονιάς ξεκινά, λοιπόν, με τη live μετάδοση της παραδοσιακής συναυλίας της Φιλαρμονικής του Βερολίνου και συνεχίζει με μια εξαιρετική εμφάνιση του Mario Biondi στην αίθουσα Σταύρος Νιάρχος. Αμέσως μετά, τα βλέμματα στρέφονται στην Αγορά όπου ο διεθνούς φήμης μουσικός DJ Huey Morgan, frontman των Fun Lovin’ Criminals θα χαρίσει στο κοινό τη μοναδική μουσική του συνοδεία πυροτεχνημάτων, ενώ δεν θα λείψει και ο καθιερωμένος, πια, αγώνας δρόμου SNF Run: 2019 First Run που διοργανώνεται από το Ίδρυμα Σταύρος Νιάρχος υπό την επίβλεψη της ΑMKE Αναγέννηση & Πρόοδος. Η έμπνευση και η δημιουργία στο ΚΠΙΣΝ, όμως, δεν σταματά, φιλοξενώντας στους χώρους του πλήθος εργαστηρίων και παιχνιδιών με θέμα τα Χριστούγεννα και την Πρωτοχρονιά, καλώντας τους μικρούς μας φίλους να δημιουργήσουν τον δικό τους χριστουγεννιάτικο κόσμο. Έτσι, τα παιδιά θα έχουν την ευκαιρία να κατασκευάσουν χριστουγεννιάτικα στολίδια, κάρτες, ημερολόγια, γιρλάντες, γούρια και κοσμήματα, να χορέψουν κάτω από την ντισκομπάλα, να τυπώσουν ευχές, να δημιουργήσουν τη δική τους αφίσα και φυσικά, να παίξουν στο πάρκο παρέα με τον Αϊ Βασίλη! Παράλληλα, στους επισκέπτες του ΚΠΙΣΝ θα προσφέρονται απλόχερα μελομακάρονα, κουραμπιέδες, ζεστή σοκολάτα, αχνιστές σούπες, κέικ, και κάθε λογής μοσχομυριστές και χριστουγεννιάτικες λιχουδιές. Μια ξεχωριστή πρόταση για τις εορταστικές ημέρες που θα χαρίσουν σε μικρούς και μεγάλους μοναδικές οικογενειακές στιγμές και ξεχωριστές αναμνήσεις! INFO Κέντρο Πολιτισμού Ίδρυμα Σταύρος Νιάρχος, Καλλιθέα Μέχρι 6.1.2019 Ενημερωθείτε για το αναλυτικό χριστουγεννιάτικο πρόγραμμα εκδηλώσεων στο ΚΠΙΣΝ στο SNFCC.org",http://www.topontiki.gr/article/300421/kentro-politismoy-idryma-stayros-niarhos-entyposiakos-hristoygenniatikos-proorismos
Culture,topontiki.gr,Η ατζέντα της εβδομάδας,14.12.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 19/12. Παρασκευή 14.12 Χορός.  Dancing in the Rain. Πώς είναι να χορεύεις στη βροχή; Πώς είναι να χορεύεις οπουδήποτε; Αυτό ακριβώς υπόσχεται να μας μάθει η παράσταση «Dancing in the Rain» που, αφού μάγεψε όλο τον κόσμο, έρχεται στην πρωτεύουσα για να μας καθηλώσει. Έντεκα άντρες σολίστες χορευτές μπαλέτου αφήνουν τον κλασικό χορό, βγαίνουν στον δρόμο και πειραματίζονται σε σύγχρονες χορογραφίες κάτω από τη βροχή – κι όχι μόνο. Έτσι, με αφετηρία την Αγία Πετρούπολη, το «Dancing in The Rain» μας ταξιδεύει σε όλες τις βροχερές ευρωπαϊκές πρωτεύουσες, από το Λονδίνο, το Παρίσι και το Βερολίνο μέχρι το Ταλίν, το Ελσίνκι και τη Ρίγα για να μας συνεπάρει με την απεριόριστη γοητεία του χορού. Info: Κλειστό Ολυμπιακό Γυμναστήριο Γαλατσίου (ΠΑΛΑΙ), Λεωφ. Βεΐκου (στο ύψος του Άλσους Βεΐκου), ώρα έναρξης: 21.00, τιμή: από 5 ευρώ Σάββατο 15.12 Μουσική.  Συναυλία Ελληνικής Συμφωνικής Ορχήστρας Νέων 2018. Η ΕΛΣΟΝ συνεχίζει για δεύτερη καλλιτεχνική περίοδο τις συναυλίες της στην Εθνική Λυρική Σκηνή, αυτή τη φορά με έργα των Stafylakis, Σοπέν και Μέντελσον, υπό τη μουσική διεύθυνση του ιδρυτή της Διονύση Γραμμένου. Αποτελούμενη από 45 νέους Έλληνες μουσικούς από όλη την ελληνική επικράτεια, καθώς και Έλληνες μουσικούς που ζουν στο εξωτερικό, βάζει στόχο να καλύψει αυτό το σημαντικό κενό της χώρας μας, σε σχέση με την αντίστοιχη παράδοση των υπόλοιπων ευρωπαϊκών χωρών, επιχειρώντας να εντοπίσει, να καθοδηγήσει, να εκπαιδεύσει και να αναδείξει νέους ταλαντούχους μουσικούς στο συμφωνικό και οπερατικό ρεπερτόριο, υπό την καθοδήγηση διεθνούς φήμης σολίστ και εξαρχόντων των ελληνικών αλλά και μεγάλων ευρωπαϊκών ορχηστρών. Info: Κεντρική Σκηνή της ΕΛΣ - Αίθ. «Σταύρος Νιάρχος», Ευριπίδου και Λ. Συγγρού, ώρα έναρξης: 20.00 τηλ.: 2168091001, 002, 003, είσοδος ελεύθερη με δελτία προτεραιότητας Κυριακή 16.12 Μουσική.  Η Αγγελική Τουμπανάκη μάς καλεί στον Σταυρό του Νότου - Club να απελευθερωθούμε μουσικά πέρα από σύνορα και νόρμες με το «Toubanaki Music Projects». Πρωτότυπες συνθέσεις, τραγούδια της σύγχρονης ελληνικής και διεθνούς μουσικής σκηνής, αλλά και ρυθμοί από την παράδοση των Βαλκανίων, της Μεσογείου και της Ανατολής, δημιουργούν ένα σύγχρονο, πολυδιάστατο, ηχητικό περιβάλλον, με φυσικούς και ηλεκτρονικούς ήχους, λούπες και πολυφωνίες. Μαζί της οι Βασίλης Κετεντζόγλου στην κιθάρα, Στάθης Άννινο στο πιάνο, Απόστολος Καλτσάς στο μπάσο, Ηλίας Δουμάνης στα τύμπανα και το πενταμελές γυναικείο σχήμα «Terra Voce». Info: Σταυρός του Νότου - Club, Φραντζή και Θαρύπου 35, ώρα έναρξης: 21.00, τιμή: μπαρ - 14 ευρώ με μπύρα ή κρασί, τηλ.: 2109226975 Δευτέρα 17.12 Θέατρο.  «Η ζωή είναι όνειρο» του Καλντερόν ντε λα Μπάρκα. Ένας σοφός βασιλιάς, μυημένος στις εσωτερικές επιστήμες και κυρίως στην αστρολογία, προβλέπει από τις θέσεις και τις κινήσεις των άστρων ότι ο γιος του θα γίνει ένα ανθρωπόμορφο τέρας. Έτσι, τον φυλακίζει σ’ ένα κάστρο με συντροφιά έναν παιδαγωγό δάσκαλο, προκειμένου να του διδάξει ό,τι μπορέσει περισσότερο. Ο γιος του, ωστόσο, καταφέρνει να νικήσει τα κατώτερα ένστικτά του και αναδεικνύει την καλύτερη εκδοχή του εαυτού του, κάτι που τον κάνει ιδιαίτερα αποδεκτό όχι μόνο από τον πατέρα του αλλά και από ολόκληρο τον λαό. Ένα έργο που αποδεικνύει ότι στη σύγκρουση μεταξύ ελεύθερης βούλησης και προδιαγεγραμμένης μοίρας, ο άνθρωπος μπορεί να είναι νικητής. Info: Πολυχώρος Πολιτισμού «Διέλευσις», Λέσβου 15 και Πόρου 112, ώρα έναρξης: 20.00, τιμή: από 5 ευρώ, τηλ.: 2108613739 Τρίτη 18.12 Παιδί.  «Τα Χριστούγεννα του Καραγκιόζη» του Τάσου Γεωργίου. Ο πασάς, στην προσπάθειά του να έρθει πιο κοντά με τον λαό, αποφασίζει να κάνει τον Καραγκιόζη πλούσιο κι ευτυχισμένο. Ο Καραγκιόζης όμως δεν καταφέρνει να λάβει τα δώρα τού πασά, καθώς τα παίρνουν κατά λάθος οι φίλοι του… Η συνέχεια στο μπερντέ! Info: Novacinema Odeon Μαρούσι, Λεωφόρος Κηφισίας 215, ώρα έναρξης: 21.00, 14560 με χρέωση, είσοδος ελεύθερη Τετάρτη 19.12 Χορός.  Russian Ice Stars, «Η Χιονάτη στον πάγο» στην Αθήνα. Μια παράσταση γεμάτη ενέργεια, κέφι, μουσική, παραμυθένια σκηνικά και εκθαμβωτικές χορευτικές φιγούρες από τους Russian Ice Stars, την αφρόκρεμα των Ρώσων χορευτών στον πάγο. Μια μεγάλη παραγωγή και μια ξεχωριστή πρόταση ψυχαγωγίας για όλη την οικογένεια. Info: Γυμναστήριο Π. Φαλήρου (Tae Kwon Do), Αεροπόρου Αριστοτέλη Μοραΐτη, ώρα έναρξης: 16.00 και 19.30, τιμή: από 8 ευρώ",http://www.topontiki.gr/article/301197/i-atzenta-tis-evdomadas
Culture,topontiki.gr,Επιστρέφουν οι Oasis; Ο Λάιαμ Γκάλαχερ καλεί τον αδελφό του Νόελ σε συμφιλίωση,20.7.2018,TO ΠΟΝΤΙΚΙ WEB," Ο τραγουδιστής Λάιαμ Γκάλαχερ θέλει να συμφιλιωθεί με τον αδελφό του και έτερο μέλος του συγκροτήματος Oasis, τον Νόελ, σχεδόν δέκα χρόνια μετά τη διάλυσή τους. Από το 2009 που ο Νόελ έφυγε από το βρετανικό συγκρότημα της ροκ, τα δύο αδέλφια έχουν εμπλακεί σε μια δημόσια κόντρα. Το συγκρότημα, το οποίο σχηματίστηκε στο Μάντσεστερ το 1991, κυριάρχησε στη βρετανική μουσική σκηνή για τουλάχιστον μια δεκαετία σημειώνοντας μεγάλες επιτυχίες με επιρροές από τους θρυλικούς Beatles. ""Γη καλεί Νόελ...σε συγχωρώ, έλα τώρα να τα ξαναβρούν οι BIG O (Oasis) "", έγραψε χθες στο Twitter ο Λάιαμ. Ωστόσο δεν έλαβε καμία απάντηση από τον Νόελ και έτσι ο Λάιαμ έγραψε και πάλι σήμερα στο Twitter: ""Θα το ερμηνεύσω ως ΟΧΙ, όπως ήταν μέχρι σήμερα"". Ο Νόελ ερμήνευσε την επιτυχία των Oasis, 'Don't Look Back in Anger', μόνος του τον Σεπτέμβριο στη συναυλία που δόθηκε μετά την τρομοκρατική επίθεση στο Μάντσεστερ. Σε συνέντευξή του τον Νοέμβριο στο BBC, ο Νόελ δεσμεύτηκε ότι δεν θα συνυπάρξει μουσικά ποτέ ξανά με τον αδελφό του. Και τα δύο αδέλφια έχουν ακολουθήσει σόλο καριέρες μετά τη διάλυση του συγκροτήματος.",http://www.topontiki.gr/article/282620/epistrefoyn-oi-oasis-o-laiam-gkalaher-kalei-ton-adelfo-toy-noel-se-symfiliosi
Culture,topontiki.gr,Μια Εκάβη με αγγλικό χρώμα…,8.9.2018,ΜΗΝAΣ ΒΙΝΤΙAΔΗΣ," Στην 20ή επέτειο του Stanford Repertory Theater (SRT) ο καλλιτεχνικός διευθυντής Rush Rehm διοργανώνει το πιο φιλόδοξο μέχρι σήμερα καλοκαιρινό φεστιβάλ. Η φετινή διοργάνωση περιλαμβάνει, μεταξύ άλλων διεθνών δράσεων, και την παρουσίαση της παράστασης «Hecuba/Εκάβη» του Ευριπίδη την Παρασκευή (7/9), το Σάββατο (8/9) και την Κυριακή (9/9) στο Θέατρο του Ιδρύματος Μιχάλης Κακογιάννης. Η παράσταση είναι καρπός της πολυετούς συνεργασίας μεταξύ του Stanford Repertory Theater και του Ιδρύματος Μιχάλης Κακογιάννης, την οποία ξεκίνησε και καλλιέργησε η καλλιτεχνική συνεργάτιδα του SRT και του ΙΜΚ Κατερίνα Ζαχαρία, καθηγήτρια Κλασικών Σπουδών στο Loyola Marymount University στο Λος Άντζελες. Στον εμβληματικό ρόλο της Εκάβης πρωταγωνιστεί η αγαπημένη μου Κερασία Σαμαρά. Μαζί της, στους ρόλους του Οδυσσέα και του Πολυμήστορα, ο Σωκράτης Αλαφούζος. Το αμιγώς ελληνικό καστ συμπληρώνει ομάδα δέκα ηθοποιών. Με σαγηνευτική μουσική, δυναμική χορογραφία και εμπνευσμένα οπτικά εφέ, η παράσταση τονίζει τις συνέπειες του πολέμου πάνω στις γυναίκες που καλούνται να περισυλλέξουν ό,τι καταφέρουν να σώσουν και να προχωρήσουν. Λίγα λόγια για την εμπειρία της συνεργασίας με την ομάδα του Πανεπιστημίου Στάνφορντ από τους ηθοποιούς της παράστασης: Κερασία Σαμαρά: «Για τον ηθοποιό το ενδιαφέρον βρίσκεται στο να ανακαλέσει ξανά τις αυθεντικές έννοιες μεταγράφοντάς τις σε μια ξένη γλώσσα. Από την άλλη, ο ηθοποιός αναγκάζεται να διοχετεύσει την ενέργεια που αυτές οι έννοιες προκαλούν σε μια εντελώς διαφορετική παρτιτούρα ήχων». Σωκράτης Αλαφούζος: «Τα τελευταία χρόνια το καλλιτεχνικό μου ταξίδι συνεχίστηκε στο εξωτερικό με ωραίους σταθμούς και δώρα στην πορεία. Ένα απρόσμενο δώρο είναι και η συμμετοχή σε αυτή την παράσταση που δίνει σε μια ομάδα 12 Ελλήνων ηθοποιών τη σπάνια ευκαιρία να ερμηνεύσουν στα αγγλικά μια αρχαία ελληνική τραγωδία, να δοκιμάσουν και να καλλιεργήσουν τις υποκριτικές τους δυνατότητές, και μάλιστα με τη σφραγίδα ενός φημισμένου για τη θεατρική του ιστορία αμερικανικού πανεπιστημίου» Διανομή: Εκάβη: Κερασία Σαμαρά. Οδυσσέας/Πολυμήστωρ: Σωκράτης Αλαφούζος. Αγαμέμνων: Γιάννης Ασκάρογλου. Πολυξένη: Αναστασία Πλελλή. Ταλθύβιος: Αχιλλέας Βατρικάς. Πολύδωρος: Ηρώ Λέφα. Θεράπαινα: Μαρία Τζανουκάκη. Χορός: Θεοδώρα Δούσκα, Ιφιγένεια Καραμήτρου, Ηρώ Λέφα, Νατάσα Παπαδάκη, Ανθή Σαββάκη, Δήμητρα Ταρούση, Μαρία Τζανουκάκη. Στο πλαίσιο του Καλοκαιρινού Φεστιβάλ στο Πανεπιστήμιο Στάνφορντ, το οποίο περιλαμβάνει επίσης ημερίδες και συμπόσια, προβλήθηκαν οι ταινίες του Μιχάλη Κακογιάννη «Ήλεκτρα», «Τρωάδες», «Ιφιγένεια». Το SRT έχει εξελιχθεί σε βραβευμένη ομάδα χάρη στις πολυάριθμες συνεργασίες με καλλιτέχνες διεθνώς. Στη χώρα μας, η παράσταση «The Wanderings of Odysseus» ταξίδεψε με πρωτοβουλία της καθηγήτριας Κατερίνας Ζαχαρία, που συνεργάστηκε με το SRT και το Πανεπιστήμιο του Στάνφορντ και διοργάνωσε σειρά εργαστηρίων και σεμιναρίων από έγκριτους καθηγητές του πανεπιστημίου στο Ίδρυμα Μιχάλης Κακογιάννης, στο πλαίσιο της Πράξης με τίτλο «Αρχαίο Δράμα: Επιρροές και Σύγχρονες Προσεγγίσεις» χρηματοδοτούμενης από το Ευρωπαϊκό Ταμείο Περιφερειακής Ανάπτυξης, που εντάσσεται στο Περιφερειακό Επιχειρησιακό Πρόγραμμα «Αττική» του ΕΣΠΑ 2007-2013 του υπουργείου Παιδείας και Θρησκευμάτων, Πολιτισμού και Αθλητισμού. ",http://www.topontiki.gr/article/288424/mia-ekavi-me-aggliko-hroma
Culture,topontiki.gr,Η ατζέντα της εβδομάδας,3.8.2018,ΕΥΑ ΜΠΟΥΡΓAΝΗ,"Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 8/8. Παρασκευή 3.8 ΑΡΧΑΙΟ ΘΕΑΤΡΟ.  Ο «Προμηθέας Δεσμώτης» της Μάρθας Φριντζήλα στο Μικρό Θέατρο Αρχαίας Επιδαύρου. Όπως σημειώνει η σκηνοθέτις, «η παράσταση επικεντρώνεται στη δύναμη του λόγου και στη ρυθμική και μελωδική απόδοση του κειμένου. Μετάφραση: Νικολέττα Φριντζήλα. Σκηνοθεσία: Μάρθα Φριντζήλα. Σκηνικό - Μουσική: Βασίλης Μαντζούκης. Διεύθυνση παραγωγής: Ιωάννα Νασιοπούλου. Ερμηνεύουν: Νίκος Καραθάνος (Προμηθέας), Κόρα Καρβούνη (Ιώ), Γιώργος Βουρδαμής Μαυρογένης (Κράτος και Βία), Κώστας Βασαρδάνης (Ήφαιστος, Ερμής), Μιχάλης Πανάδης (Ωκεανός). Info: Μικρό Θέατρο Αρχαίας Επιδαύρου, 3.8 έως 4.8.2018, ώρα: 21.30 Σάββατο 4.8 ΑΡΧΑΙΟ ΘΕΑΤΡΟ.  Η μεγάλη τραγωδία του Ευριπίδη «Ορέστης» παρουσιάζεται στην Επίδαυρο σε σκηνοθεσία του Γιάννη Αναστασάκη. Στον Ορέστη του Ευριπίδη, που διδάχτηκε το 408 π.Χ., συναντάμε τον ήρωα λίγες μέρες μετά τον φόνο της μητέρας του να υποφέρει από τις Ερινύες που τον καταδιώκουν… Οι δύο παραστάσεις του «Ορέστη» (3 και 4.8) είναι αφιερωμένες από το ΚΘΒΕ στη μνήμη της αδικοχαμένης ηθοποιού και μέλους του Δ.Σ. του θεάτρου Χρύσας Σπηλιώτη και του συζύγου της Δ. Τουρναβίτη αλλά και όσων έχασαν τη ζωή τους στις φονικές πυρκαγιές στο Μάτι. Μετάφραση: Γ. Μπλάνας. Σκηνοθεσία: Γ. Αναστασάκης. Ερμηνεύουν: Ι. Κολλιοπούλου (Ηλέκτρα), Δάφνη Λαμπρόγιαννη (Ελένη), Χριστόδουλος Στυλιανού (Μενέλαος), Χρίστος Στυλιανού (Ορέστης). Info: Κρατήσεις στο τηλ.: 2103222720 (Δευτέρα - Παρασκευή 9.00 - 17.00) Κυριακή 5.8 ΜΟΥΣΙΚΗ.  Στο πλαίσιο της σειράς συναυλιών σύγχρονης εναλλακτικής μουσικής του Κέντρου Πολιτισμού Ίδρυμα Σταύρος Νιάρχος, καλεσμένη των Music Escapades, η Idra Kayne, επιλέγει να ερμηνεύσει αγαπημένα της κομμάτια, που έχουν σφραγιστεί από αντρικές ερμηνείες. Παρέα με μια οκταμελή μπάντα αγοριών, η Idra Kayne συνδυάζοντας τον Κηλαηδόνη, τους Nirvana, τον Michael Jackson και τους Take That, υπόσχεται μια μουσική βραδιά που δεν πρέπει να χάσετε. Η ενορχήστρωση είναι του Αλέξανδρου Λιβιτσάνου και περιλαμβάνει διασκευές που θα κεντρίσουν και θα ξαφνιάσουν τον ακροατή, προορισμένες για δύο βιολιά, δύο βιολοντσέλα, κοντραμπάσο, πιάνο και ντραμς. Συντελεστές: Idra Kayne (τραγούδι), Αλ. Λιβιτσάνος (πιάνο), Γ. Κωστελέτος (ντραμς) κ.ά. Ιnfo: Ώρα έναρξης: 21.00, Πανοραμικά Σκαλιά, Κέντρο Πολιτισμού Ίδρυμα Σταύρος Νιάρχος, Λ. Συγγρού 364, Καλλιθέα, τηλ.: 2168091001/002/003, είσοδος ελεύθερη Δευτέρα 6.8 ΕΚΘΕΣΗ.  «Ο Τελευταίος Αναγνώστης» στον Κήπο του Μεγάρου Μουσικής. Εικαστική έκθεση 15 οπτικοακουστικών – πλην ενός – έργων μεγάλων διαστάσεων από 10 κορυφαίους διεθνείς καλλιτέχνες (Basel Abbas & Ruanne Abοu Rahme, Didem Erk, Dora Garcia, Gary Hill, Sonia Leber & David Chesworth, Jorge Méndez Blake, Dominique Petitgand, Θοδωρής Προδρομίδης, Κύριλλος Σαρρής, Judith Westerveld), των οποίων το έργο διασταυρώνεται από διαφορετικούς εννοιολογικούς δρόμους. Η έκθεση είναι σχεδιασμένη σαν βιβλιοθήκη στον δημόσιο χώρο, μεταμορφώνει τον Κήπο – τον κυρίως εκθεσιακό χώρο – σε διάσπαρτα φωτεινά αναγνωστήρια μέσα στο σκοτάδι, προσκαλώντας τους επισκέπτες σε μια διευρυμένη αναγνωστική εμπειρία χωρίς όρια. Info: Κήπος του Μεγάρου και Project Space, τηλ.: 2107282000, μέχρι 16 Σεπτεμβρίου 2018, ώρες: 19.00 - 24.00, ελεύθερη είσοδος Τρίτη 7.8 KΙΝΗΜΑΤΟΓΡΑΦΟΣ.  Συνεχίζεται για ενδέκατο έτος το φεστιβάλ κινηματογραφικής βραδιάς στην Αίγινα, που παρουσιάζουν ο Δημήτρης και ο Αλέξανδρος Κολλάτος, με την ταινία του 2016 «Η ιστορία της πράσινης γραμμής» του Πανίκου Χρυσάνθου. Πρόκειται για μια ιστορία στην «πράσινη γραμμή» της Λευκωσίας, εκεί όπου ένα τείχος χωρίζει μια πόλη – και μια χώρα, που ήταν κάποτε ενωμένη. Η αυλαία του φεστιβάλ άνοιξε την 1η Αυγούστου με την ταινία «Εις μνήμην Χάρρυ Κλυνν» παρουσία του σκηνοθέτη Πάνου Αγγελόπουλου. Στις καθημερινές προβολές διαφορετικών ταινιών μέχρι και τη λήξη του φεστιβάλ στις 30.8 θα παραστούν πολλοί Έλληνες δημιουργοί και θα ακολουθεί για κάθε ταινία συζήτηση με το κοινό. Info: Κτήμα Κολλάτου, Αίγινα, είσοδος ελεύθερη, ώρα έναρξης: 22.00 Τετάρτη 8.8 ΚΙΝΗΜΑΤΟΓΡΑΦΟΣ.  Το Θεατρικό Μουσείο «Ιάκωβος Καμπανέλλης» σε συνεργασία με την Κινηματογραφική Λέσχη Νάξου προβάλλει την «ταινία της Τετάρτης». Για ολόκληρο το καλοκαίρι κάθε Τετάρτη και μέχρι 19.9 προβάλλεται μια ταινία βασισμένη σε έργα του κλασικού ρεπερτορίου. Την προβολή ακολουθεί συζήτηση. Εισήγηση: Κατερίνα Πολυχρονοπούλου και Κατερίνα Χάλκου. Info: Θεατρικό Μουσείο «Ιάκωβος Καμπανέλλης», Γρόττα, Χώρα Νάξου, τηλ.: 2285023619, Δευτέρα - Σάββατο: 11.00 - 14.00 και 19.00 - 22.00 μέχρι και τις 19.9, είσοδος 1 - 2 ευρώ",http://www.topontiki.gr/article/284469/i-atzenta-tis-evdomadas
Culture,topontiki.gr,Από την Απαγορευμένη Πόλη στο Μουσείο της Ακρόπολης: 154 εκθέματα από τα αυτοκρατορικά διαμερίσματα του Qianlong (Photos),7.10.2018,ΕΥΑ ΜΠΟΥΡΓAΝΗ," Για πρώτη φορά προσωπικά αντικείμενα, έργα τέχνης και έπιπλα που αντιπροσωπεύουν έναν ολόκληρο αιώνα κινεζικού πολιτισμού εγκαταλείπουν τα κλειστά διαμερίσματα του αυτοκράτορα της Κίνας Κιαν Λονγκ, στην Απαγορευμένη Πόλη του Πεκίνου, και έρχονται στο Μουσείο της Ακρόπολης. Μια ξεχωριστή έκθεση στη σκιά του Ιερού Βράχου, η οποία δίνει τη δυνατότητα στους επισκέπτες της να δουν έργα που δεν υπήρξαν ποτέ άλλοτε προσβάσιμα στο κοινό ούτε καν στη χώρα προέλευσής τους. Διακοσμημένος με κατασκευές και χρώματα εμπνευσμένα από τα παλάτια της Απαγορευμένης Πόλης, ο εκθεσιακός χώρος του Μουσείου Ακρόπολης φιλοξενεί και παρουσιάζει εκατόν πενήντα τέσσερα έξοχα εκθέματα που αναδεικνύουν τον ιδιαίτερο προσωπικό χώρο ενός πραγματικά πεφωτισμένου ηγεμόνα, κατά τα νεανικά του χρόνια αλλά και κατά την περίοδο που άσκησε την «επιτυχημένη διοίκηση της απέραντης χώρας του». Διακοσμητικά διαχωριστικά, τα οποία έχουν τοποθετηθεί στον διάδρομο που οδηγεί στην έκθεση, δημιουργούν μια ξεχωριστή ατμόσφαιρα από την αρχή αυτής της ξεχωριστής εμπειρίας. Μπαίνοντας στον εκθεσιακό χώρο, ο επισκέπτης αντικρίζει τη χρυσοκέντητη τελετουργική στολή του αυτοκράτορα, καθώς και ένα γιγαντιαίο πορτρέτο του, που τον απεικονίζει αμέσως μετά την άνοδό του στον θρόνο. Έπειτα, παρουσιάζονται στο κοινό τα τελετουργικά ενδύματα της αυτοκράτειρας, και κατόπιν ο θρόνος, με όλα τα έπιπλα που τον συνοδεύουν. Η επόμενη ενότητα περιλαμβάνει τα σκεύη για το τσάι του αυτοκράτορα και των καλεσμένων του, ποιητικά κείμενα του ίδιου και κοστούμια των ηθοποιών από ιδιωτικές θεατρικές παραστάσεις. Ακολουθεί το «Δωμάτιο των Ευωδιαστών Ορχιδέων», που αποκαλύπτει το θερμαινόμενο κρεβάτι του αυτοκρατορικού ζεύγους, ένα παραβάν με σπάνια διακόσμηση με άνθη καθώς και άλλα ενδιαφέροντα διακοσμητικά, που αποτελούσαν προσωπική επιλογή του αυτοκράτορα. Στη συνέχεια, ο επισκέπτης αντικρίζει έναν δεύτερο χρυσοποίκιλτο θρόνο, όπως και το γραφείο του αυτοκράτορα, διακοσμημένο με πλακίδια λευκού νεφρίτη. Αποτελούσε τον χώρο όπου ο πεφωτισμένος ηγεμόνας περνούσε πολύ από τον χρόνο του, γράφοντας κείμενα για τις ομορφιές της χώρας του, τις ανθρώπινες σχέσεις, αλλά και τη σωστή άσκηση της βασιλικής εξουσίας. Η έκθεση κλείνει με εξαιρετικά βουδιστικά έργα από πολύτιμα υλικά. Πρόκειται για μοναδικά σκεύη λατρείας, αφιερώματα κ.λπ., με κυρίαρχα τα αγάλματα του νεαρού Βούδα, του τρίτου Δαλάι Λάμα και ενός βουδιστή ιεραπόστολου, που καταδεικνύουν – μεταξύ άλλων – τον κυρίαρχο ρόλο του βουδισμού στα διαμερίσματα του αυτοκράτορα. Σκοπός της έκθεσης είναι να «ταξιδέψει» τον επισκέπτη στον χώρο και τον χρόνο, προκειμένου να τον κάνει να αντιληφθεί και να κατανοήσει τις αρχές και τις αξίες του κινεζικού πολιτισμού μέσα από την προσωπικότητα ενός προικισμένου ηγέτη. Η ξεχωριστή αυτή έκθεση οργανώθηκε σε συνεργασία με το Μουσείο των Ανακτόρων της Απαγορευμένης Πόλης, στο πλαίσιο του προγραμματισμού του υπουργείου Πολιτισμού και Αθλητισμού για το «Έτος Πολιτιστικών Ανταλλαγών Ελλάδας - Κίνας». «Για μια ακόμα φορά συναντώνται δυο πανάρχαιοι πολιτισμοί. Δεν είναι η πρώτη φορά – ούτε φυσικά θα είναι και η τελευταία. Μα κάθε φορά που συναντώνται τέτοιοι πολιτισμοί και κάτω από αυτές τις προϋποθέσεις, είναι ένα μεγάλο γεγονός που οφείλουμε να τιμούμε», δήλωσε, μεταξύ άλλων, κατά τα εγκαίνια της έκθεσης ο Πρόεδρος της Δημοκρατίας Προκόπης Παυλόπουλος. Ποιος ήταν ο Κιαν Λονγκ Πολυμαθής, ποιητής, ζωγράφος, αλλά και μια εξαιρετική στρατιωτική ιδιοφυΐα, ο  Qianlong  αποτελεί τον σπουδαιότερο αυτοκράτορα της Κίνας. Υπήρξε ένας χαρισματικός ηγέτης, ο οποίος, στα εξήντα ένα χρόνια της διακυβέρνησής του, κατόρθωσε να διπλασιάσει το μέγεθος της αυτοκρατορίας του και να την κάνει την πλουσιότερη χώρα του κόσμου, αφήνοντας τεράστια πολιτιστική κληρονομιά. Ο Qianlong κατάφερε να μεγαλώσει τη χώρα του κατά 1.600.000 τετραγωνικά χιλιόμετρα, ενώ στη διάρκεια των χρόνων που κατείχε τον θρόνο, η Κίνα γνώρισε τεράστια οικονομική άνθηση, έναν πραγματικό «χρυσό αιώνα», τα επιτεύγματα του οποίου αποτελούν αντικείμενο μελέτης και θαυμασμού ακόμα και σήμερα. INFO Έως 14 Φεβρουαρίου 2019 Αίθουσα Περιοδικών Εκθέσεων (ισόγειο Μουσείου Ακρόπολης) Τιμή εισιτηρίου: 3 ευρώ Η έκθεση συνοδεύεται από τρίγλωσσο – κινεζικά, ελληνικά, αγγλικά – κατάλογο, που είναι διαθέσιμος στα Πωλητήρια του Μουσείου",http://www.topontiki.gr/article/291940/apo-tin-apagoreymeni-poli-sto-moyseio-tis-akropolis-154-ekthemata-apo-ta
Culture,topontiki.gr,Τέσσερις εκδοχές της εθνικής μας ταυτότητας,6.8.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Το παρελθόν στο παρόν Μνήμη, ιστορία και αρχαιότητα στη σύγχρονη Ελλάδα Επιμέλεια: Νίκος Παπαδημητρίου - Άρης Αναγνωστόπουλος Εκδόσεις: Καστανιώτη Σελ.: 280 Τι είναι μνήμη και τι μνημείο; Πώς το παρελθόν γίνεται ιστορία; Γιατί η κλασική αρχαιότητα θεωρείται σημαντικότερη από τον Μεσαίωνα; Πώς επιλέγουμε τι θα ανασκάψουμε και τι θα εκθέσουμε σε ένα μουσείο; Ποιος είναι ο ρόλος των πολιτών στη διαχείριση της πολιτιστικής κληρονομιάς; Αυτά είναι μερικά από τα ερωτήματα που θίγονται σε αυτόν τον συλλογικό τόμο. Ειδικοί από διάφορα επιστημονικά πεδία επιχειρούν να προσεγγίσουν την πολυδιάστατη σχέση της ελληνικής κοινωνίας με το ιστορικό παρελθόν, διερευνώντας θέματα όπως οι μηχανισμοί διαμόρφωσης συλλογικής μνήμης, η προνομιακή μεταχείριση κάποιων ιστορικών περιόδων, η αλληλεπίδραση των πολιτών με τα υλικά κατάλοιπα του παρελθόντος κ.ά. Ο τόμος έχει στόχο να φέρει σε επαφή το ευρύ κοινό με σύγχρονες θεωρητικές εξελίξεις στον τομέα των ανθρωπιστικών επιστημών, να αναδείξει τις ιδεολογικές παραμέτρους της μελέτης του παρελθόντος και να ανασκευάσει ορισμένες στρεβλώσεις που χαρακτηρίζουν τον δημόσιο περί αρχαιολογίας λόγο. Δώρα Μέντη Η Αθήνα από τον 19ο στον 20ο αιώνα Η μνήμη της πόλης και η σύγχρονή της λογοτεχνική αναπαράσταση Εκδόσεις: Gutenberg Σελ.:195 Η μνήμη μιας πόλης υπερβαίνει τον χωροχρόνο της ιστορίας της, καθώς συντίθεται τόσο από τα πραγματικά συγγραφικά βιώματα όσο και από τις λογοτεχνικές αναπαραστάσεις τους. Από τη μια μεριά υπάρχει η παράδοση, με τη μορφή της ιστορίας της λογοτεχνίας, και από την άλλη η ανατροπή, με τις διαδοχικές προσεγγίσεις σε θέματα που άπτονται των ιδεών και της αυτοσυνειδησίας των νεοελλήνων. Στη διάρκεια του 19ου αιώνα, ξεκινώντας από την ευτοπία του αρχαιολατρικού προσκυνήματος, η Αθήνα απολήγει στις φτωχογειτονιές όπου ζουν οι παπαδιαμαντικοί ήρωες. Από τις απαρχές ως τα τέλη του 20ού αιώνα, η πολιτεία περνά, μέσα από διάφορα στάδια πυκνής ιστορικής δράσης μα και βαθιά υπαρξιακών αντιφάσεων, από την αστυφιλία στη σημερινή δυστοπία της κρίσης. Χρήστος Γιανναράς Ελληνοκεντρικός εκσυγχρονισμός Εκδόσεις: Ιανός Σελ.:310 Μερικές εκατοντάδες χιλιάδες πολίτες να ριζώσουν στην Πλατεία Συντάγματος, αμετακίνητοι. Για εβδομάδες, για μήνες. Να απαιτούν, όχι αλλαγές - μεταρρυθμίσεις. Συγκεκριμένα: Να επανασυνταχθεί από Ανεξάρτητη Αρχή ο νόμος περί ευθύνης υπουργών. Τα μέλη του Εθνικού Συμβουλίου Ραδιοτηλεόρασης να εκλέγονται από την ολομέλεια του Συμβουλίου Επικρατείας. Οι πρόεδροι των ανώτατων δικαστηρίων να εκλέγονται με την ψήφο των δικαστών. Οι αρχηγοί των Ενόπλων Δυνάμεων και της αστυνομίας, από την «επετηρίδα» και μόνο. Να απομακρυνθούν οι κομματικές νεολαίες από τα πανεπιστήμια. Να καταργηθεί οποιαδήποτε μορφή «παραγραφής» οικονομικών εγκλημάτων σε βάρος του Δημοσίου. Το κατεπείγον είναι να σωθούν ψήγματα, έστω, δημοκρατίας στην ψυχορραγούσα κρατική μας οντότητα. Σπύρος Συρόπουλος Το παρελθόν ως πολιτικό δεδομένο Εκδόσεις: Gutenberg Σελ.:272 Η δύναμη του παρελθόντος έγκειται στην αντίληψη που έχουμε γι’ αυτό ως κάτι διαμορφωμένο, τετελεσμένο, άρα και έγκυρο. Αυτήν ακριβώς η ιδιότητα οδήγησε συχνά την πολιτική να χρησιμοποιήσει την ιστορική ή ακόμη και τη μυθολογική παράδοση για να επικυρώσει πολιτικές πρακτικές, να εξηγήσει ιδεολογίες, να διαμορφώσει πολιτικές συνειδήσεις. Ο τρόπος με τον οποίο οι αρχαίοι Έλληνες χρησιμοποίησαν το παρελθόν τους για να κατακυρώσουν το παρόν τους είναι το αντικείμενο αυτού του βιβλίου. Ο μύθος και η ιστορική μνήμη μετασχηματίζονται σε πολιτικά εργαλεία. Ο Οδυσσέας μεταμορφώνεται σε πρότυπο τυραννικού πολιτεύματος, οι Αμαζόνες προωθούν την εικόνα της αθηναϊκής υπεροχής και η Μήδεια μετατρέπεται σε κριτική της εξωτερικής πολιτικής της Αθήνας την εποχή του Περικλή. Το κοινό στοιχείο τους είναι ότι αντιπροσωπεύουν μια εποχή που για τους αρχαίους Αθηναίους δεν ήταν μύθος, αλλά απλώς παρελθόν. Ο τρόπος που το ιστορικό παρελθόν μπορεί να αποτελέσει ακόμη και σήμερα γόνιμη σκέψη, της οποίας η αντανάκλαση φτάνει μέχρι τη σύγχρονη επικαιρότητα, παρουσιάζεται στο τελευταίο μέρος του βιβλίου, όπου εξετάζεται η πολιτική ομογενοποίησης του Μεγάλου Αλεξάνδρου σε αναλογία με την πολιτική της Ευρωπαϊκής Ένωσης σήμερα.",http://www.topontiki.gr/article/284581/tesseris-ekdohes-tis-ethnikis-mas-taytotitas
Culture,topontiki.gr,Τέσσερις εμβληματικοί Αμερικανοί ζωγράφοι στην Αθήνα (Photos),6.8.2018,ΕΥΑ ΜΠΟΥΡΓAΝΗ," Η Αθήνα έχει αποδείξει τα τελευταία χρόνια ότι, παρά την οικονομική κρίση που βιώνει η χώρα, παρουσιάζει μια έντονη καλλιτεχνική δραστηριότητα, που την καθιστά πόλο έλξης για ανθρώπους της τέχνης παγκοσμίως. Πολλές είναι οι εκθέσεις και τα πολιτιστικά δρώμενα που διοργανώνονται στην πρωτεύουσα, προσελκύοντας όλο και περισσότερο το ενδιαφέρον του κοινού, που αναζητά στην τέχνη «καταφύγιο» και διεξόδους για ποιοτική και γνήσια ψυχαγωγία. Μία από τις εκθέσεις με ιδιαίτερο ενδιαφέρον είναι η «Allouche Benias Inaugural Show: Kenny Scharf | Ross Bleckner | Enoc Perez | Donald Baechler» η οποία διοργανώνεται στην Allouche Βenias Gallery που ανοίγει μια νέα αίθουσα τέχνης στο ιστορικό κτίριο του Μεγάρου Δεληγεώργη, όπου στεγαζόταν η παλιά Ταινιοθήκη της Ελλάδος. Πρόκειται για μια ομαδική έκθεση τεσσάρων εμβληματικών καλλιτεχνών, των Kenny Scharf, Ross Bleckner, Enoc Perez και Donald Baechler, που έδρασαν στην εικαστική σκηνή της Νέας Υόρκης κατά τις δεκαετίες του1980 και του 1990. Τέσσερις διακεκριμένοι Αμερικανοί καλλιτέχνες, που αντιπροσωπεύουν – ο καθένας με τον δικό του, ξεχωριστό τρόπο – τον επαναπροσδιορισμό της ζωγραφικής, έτσι όπως αντικατοπτρίζεται στα όψιμα έργα του A. Warhol και στις αναζητήσεις καλλιτεχνών όπως οι J. M Basquiat, J. Schnabel, K. Haring κ.ά. Μια έκθεση που, ουσιαστικά, συγκροτείται και οργανώνεται ως τέσσερις ατομικές εκθέσεις – μία για τον κάθε έναν από τους συμμετέχοντες – ανοίγοντας, ωστόσο, έναν δημιουργικό διάλογο μεταξύ τους. Ο Kenny Scharf γεννήθηκε στην Καλιφόρνια το 1958 και αποτελεί έναν από τους σπουδαιότερους καλλιτέχνες της εικαστικής σκηνής του East Village της δεκαετίας του 1980. Φίλος του Andy Warhol, του Klaus Nomi και της Αnn Magnuson, υπήρξε μια από τις πιο χαρακτηριστικές προσωπικότητες του νεοϋορκέζικου Club 57, ενώ, μαζί με τον Keith Haring και τον Jean-Michel Basquiat, κατόρθωσε να επαναπροσδιορίσει την τέχνη της ζωγραφικής μέσα από τη χρήση ενός λεξιλογίου εμπνευσμένου από την κουλτούρα των δρόμων, τη street art και την pop αισθητική των 80s. Στόχος του ήταν να ξεφύγει από την ελιτίστικη μοντερνιστική προσέγγιση της τέχνης, να αντισταθεί στις τάσεις που επικρατούσαν και να εισάγει στα έργα και τις δημιουργίες του έναν νεανικό αυθορμητισμό και έναν ανεπιτήδευτο δυναμισμό. Με διάθεση να σατιρίσει, να καυτηριάσει και πολλές φορές να ειρωνευτεί τη «σοβαροφάνεια» της υψηλής τέχνης, o Kenny Scharf χρησιμοποίησε έντονα χρώματα και χιουμοριστικούς χαρακτήρες καρτούν, αναπτύσσοντας έτσι μια νέα εικαστική γλώσσα, βασισμένη σε ένα δικό του, συμβολικό σύμπαν. Με τα έργα του κράτησε πολλές φορές μια κριτική στάση απέναντι στην κοινωνικοπολιτική πραγματικότητα, ενώ οι χαρακτήρες του εξαπλώθηκαν σε τοίχους κτιρίων και απέκτησαν τρισδιάστατες διαστάσεις γλυπτών έργων… Διακρινόταν πάντα από μια παιχνιδιάρικη διάθεση, που σκοπό είχε να διαταράξει και να ανατρέψει καθετί στην τέχνη που υπακούει σε οποιασδήποτε μορφής κανόνες. O Ross Bleckner ήταν ένας από τους Αμερικανούς καλλιτέχνες που, κατά τα τέλη του ‘70 και τις αρχές του ‘80, επιχείρησαν να αναβιώσουν το εικαστικό μέσο της ζωγραφικής. Στις αρχές της καλλιτεχνικής του πορείας επιχείρησε να επιτύχει μια ιδιότυπη παραλλαγή του κινήματος της Op Art, στη σειρά των stripe paintings, ενώ αμέσως μετά έδωσε έμφαση σε ένα ζωγραφικό ιδίωμα που αμφιταλαντεύεται μεταξύ αφαίρεσης και αναπαράστασης, εστιάζοντας το ενδιαφέρον του σε ένα παιχνίδι φωτός και σκότους. Συνθέτοντας μια συμβολική εικαστική γραφή, τα έργα του χαρακτηρίζονται από σχεδόν διάφανα, επαναλαμβανόμενα μοτίβα λουλουδιών, πουλιών, καρκινικών ή προσβεβλημένων από τον ιό του AIDS κυττάρων, ενώ στις δημιουργίες του εντοπίζονται εικόνες θολές και δυσδιάκριτες, που μοιάζουν να τις βλέπουμε από έναν φακό που άλλοτε πλησιάζει υπερβολικά και άλλοτε απομακρύνεται. Στις κύριες θεματικές αναζητήσεις του περιλαμβάνεται η έννοια της απώλειας, η αναζήτηση της ομορφιάς στο εφήμερο, ο τρόπος της μετάλλαξης κατά το πέρασμα του χρόνου, ενώ εστιάζει πάντα σε αντιθέσεις όπως το οργανικό και το ανόργανο, τον μικρόκοσμο και τον μακρόκοσμο, την εγγύτητα και την απόσταση. Ο Donald Baechler, βαθιά επηρεασμένος από τον Warhol, δημιουργεί μοτίβα καθημερινών αντικειμένων, λουλουδιών ή προϊόντων της καταναλωτικής κουλτούρας. Τα έντονα περιγράμματα, η επιπεδότητα των μορφών και η αμεσότητα του σχεδίου αποτελούν τα κύρια χαρακτηριστικά των έργων του, που θύμιζαν εικόνες από παιδικά μπλοκ ζωγραφικής. Ασχολήθηκε ιδιαιτέρως με τη δημιουργία ιδιόμορφων κολάζ μέσα από τον συνδυασμό έτοιμου υλικού με τη ζωγραφική, ενώ στην εικαστική του γλώσσα σπουδαίο ρόλο και χώρο καταλάμβανε η γραμμή, η σύνθεση και η δομή του έργου. Στις φιγούρες που σχεδίαζε ήταν εμφανής ένας ρετρό χαρακτήρας, ανασύροντας μνήμες της παιδικής του ηλικίας που εμφανίζονταν με σταθερό ρυθμό τόσο στους πίνακες όσο και στα γλυπτά του. Ο Enoc Perez έζησε και εργάστηκε στη Νέα Υόρκη, επιχειρώντας να συνδέσει το έργο του με την «ιστορία της πόλης», επηρεασμένος από τις εικαστικές πρακτικές του Warhol, του Basquiat και του Rauschenberg. Ανέπτυξε μια τεχνική η οποία «πάντρευε» τη ζωγραφική με τη διαδικασία του τυπώματος, επιτρέποντας την παραγωγή μια σειράς πανομοιότυπων εικόνων. Μετά το 2010 αρχίζει να χρησιμοποιεί ξανά το πινέλο, πολλές φορές σε συνδυασμό με κολάζ από έτοιμο φωτογραφικό υλικό του διαδικτύου. Χαρακτηριστικό του είναι η έμφαση που έδινε στη ζωγραφική ποιότητα των έργων του και όχι τόσο στη ρεαλιστική απεικόνιση των λεπτομερειών. Αν και εντάσσεται σε μια νεότερη γενιά, η ζωγραφική του Enoc Perez φέρει έντονα τις επιδράσεις των προηγουμένων. INFO Allouche Βenias Gallery - Κανάρη 1, Αθήνα Δευτέρα - Παρασκευή: 11.00 - 20.00 Σάββατο: 9.00 - 20.00 Είσοδος ελεύθερη Η έκθεση θα διαρκέσει έως τις 30 Αυγούστου 2018",http://www.topontiki.gr/article/284579/tesseris-emvlimatikoi-amerikanoi-zografoi-stin-athina-photos
Culture,topontiki.gr,Η ατζέντα της εβδομάδας,10.8.2018,ΠΟΝΤΙΚΙ ART," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 14/8. Παρασκευή 10.8 ΘΕΑΤΡΟ.  «Βάτραχοι» του Αριστοφάνη στο Αρχαίο Θέατρο Επιδαύρου. Στους «Βατράχους», ο Διόνυσος, απογοητευμένος από την πενία των δραμάτων που ανεβαίνουν στην Αθήνα, καθώς οι μεγάλοι τραγικοί έχουν πεθάνει, κατεβαίνει στον Κάτω Κόσμο προκειμένου να φέρει πίσω έναν μεγάλο ποιητή, ικανό να σώσει την πόλη από την παρακμή. Για τον σκοπό αυτό, διοργανώνει έναν ποιητικό αγώνα ανάμεσα στον Αισχύλο και τον Ευριπίδη, ορίζοντας διαιτητή τον ίδιο τον Πλούτωνα, ώστε ο καλύτερος εκ των δύο να επιστρέψει. Μετάφραση: Γιώργος Μπλάνας. Σκηνοθεσία: Κώστας Φιλίππογλου. Μουσική: Νίκος Γαλενιανός. Παίζουν: Λάκης Λαζόπουλος, Σοφία Φιλιππίδου, Δημήτρης Πιατάς, Αντώνης Καφετζόπουλος, Άννα Καλαϊτζίδου, Γιάννης Στεφόπουλος, Γιώργος Συμεωνίδης, Εριφύλη Στεφανίδου, Ειρήνη Μπούνταλη, Φοίβος Συμεωνίδης, Χρήστος Κοντογεώργης, Αλέξανδρος Χρυσανθόπουλος. Στον Χορό συμμετέχει όλος ο θίασος. Infο: Θέατρο Αρχαίας Επιδαύρου, Παρασκευή και Σάββατο 10-11.8, ώρα έναρξης: 21.30 Σάββατο 11.8 ΓΙΟΡΤΗ.  Γιορτή κρασιού στο Δίστομο. Το ονομαστό προϊόν της ευρύτερης περιοχής της Ρούμελης γιορτάζει το Δίστομο, με κέφι και χορούς! Ο Πολιτισμικός Σύλλογος Διστόμου, σε συνεργασία με τα οινοποιεία και τους οινοποιούς της περιοχής, κάνει τη δική του γιορτή, στην οποία και μοιράζεται δωρεάν κρασί. Η γιορτή έχει παράδοση ετών (γίνεται για 14η χρονιά) σε έναν τόπο που τριγυρνούσε και γλένταγε ο Διόνυσος και τραγουδούσαν και χόρευαν οι Μούσες του Ελικώνα. Info: Προαύλιος χώρος μεταξύ των Μουσείων, ώρα έναρξης: 21.30, τηλ. κρατήσεων στον Πολιτισμικό Σύλλογο Διστόμου 697366 6447 και 697836 3834 Κυριακή 12.8 ΜΟΥΣΙΚΗ.  Στο Διεθνές Μουσικό Φεστιβάλ Αίγινας έργα του Σούμπερτ και του Μπραμς. «An die Musik» («Στη μουσική», τίτλος τραγουδιού του Σούμπερτ). Ντόρα Μπακοπούλου (πιάνο), Akane Sakai (πιάνο), Χριστόφορος Μιρόζνικοφ (βιολοντσέλο), Γιώργος Καρτελιάς (βιολί). Καλλιτεχνική διευθύντρια: Ντόρα Μπακοπούλου. Info: Αυλή του Ναού του Σωτήρος, ώρα έναρξης 21.00. Διοργανώνεται μέχρι και το Σάββατο 25 Αυγούστου 2018 με την υποστήριξη των Φίλων του Φεστιβάλ, αλλά και του υπουργείου Πολιτισμού και Αθλητισμού και χορηγών. Δευτέρα 13.8 ΣΙΝΕΜΑ.  Δραματική ταινία «Έγκλημα στην αμμοθύελλα - In love & hate». Σκηνοθεσία: Alejandro Maci. Σενάριο: Adolfo Bioy Casares (μυθιστόρημα), Esther Feldman (μυθιστόρημα), Alejandro Maci, Silvina Ocampo (μυθιστόρημα). Πρωταγωνιστούν: Luisana Lopilato, Guillermo Francella, Juan Minujín. Παραγωγή: 2017. Διάρκεια:  101’ . Μια δυνατή ερωτική ιστορία γεμάτη με στοιχεία μυστηρίου που θυμίζει σενάριο της Agatha Christie. Από τους παραγωγούς των ταινιών «Ιστορίες για Αγρίους» και «Το μυστικό στα ματιά της» Τρίτη 14.8 ΕΚΘΕΣΗ.  Έκθεση έργων της συλλογής της Δημοτικής Πινακοθήκης Θεσσαλονίκης με τον τίτλο «Ποιος φοβάται το κόκκινο, το κίτρινο και το μπλε;». Πρόκειται για μια έκθεση που διατρέχει τη συλλογή νεοελληνικής ζωγραφικής της Δημοτικής Πινακοθήκης, μια μεγάλη συλλογή, που περιλαμβάνει πολλές και διαφορετικές εικαστικές φωνές. Με το ζωγραφικό τους έργο οι καλλιτέχνες αυτής της έκθεσης μας προσφέρουν μια διαφορετική οπτική εμπειρία, έναν χώρο οπτικά πλούσιο, που μας παρασύρει και μας μυεί στην ίδια τη ζωγραφική πράξη. Info: Δημοτική Πινακοθήκη Θεσσαλονίκης, τηλ.: 2310427555, 2313318538",http://www.topontiki.gr/article/285353/i-atzenta-tis-evdomadas
Culture,topontiki.gr,Ένας «δεκάλογος» για τον Αύγουστο (και όχι μόνο…),11.8.2018,ΜΗΝAΣ ΒΙΝΤΙAΔΗΣ," Καλημέρα. Ή μήπως καλησπέρα; Πού βρίσκεστε αυτή τη στιγμή που διαβάζετε την εφημερίδα; Πρώτα πρώτα μας διαβάζετε στο χαρτί ή χρησιμοποιείτε κινητό, τάμπλετ ή υπολογιστή; Είστε έξω ή μέσα; Φυσάει αέρας, σας καίει ο ήλιος, είστε κάτω από τα δέντρα, κολυμπάτε ή εργάζεστε; Με ή χωρίς ανεμιστήρα, κλιματιστικό, βεντάλια; Νιώθετε τυχεροί που είστε στη θάλασσα ή στο βουνό Αύγουστο μήνα ή άτυχοι γιατί είστε σε μια πόλη με πρόγραμμα που βγάζουν άλλοι; Δεν έχει καμία σημασία… Καλά να είμαστε. Και με την ευκαιρία ξαναθυμίζω τον αγαπημένο μου «δεκάλογο» των ευχών, των προτροπών και των παραινέσεων… 1.  Να ξυπνάς το πρωί χωρίς ξυπνητήρι και η πρώτη σου σκέψη να μην είναι «ζω;», και να σηκώνεσαι από το κρεβάτι σίγουρος ότι το πρώτο πράγμα που θα δεις είναι ο καθρέφτης της αλήθειας. 2.  Ν’ ανοίγεις το παράθυρο να μπει ο ήλιος, το σύννεφο, η βροχή, ο παγωμένος αέρας, τα φύλλα της μουριάς, το τραγούδι των περαστικών, το κομπρεσέρ του συνεργείου του δήμου και η σκόνη ακόμα, χωρίς να σου φτιάχνει (ή να σου χαλάει) αυτό τη διάθεση, και μετά να τρέχει το νερό πάνω σου, όχι για να σε καθαρίσει, μα να σου θυμίσει. 3.  Να βγαίνεις στον δρόμο και να λες καλημέρα. Και να είναι σίγουρο ότι εσύ θα το ακούσεις. Να φτάνεις στη δουλειά, στη θάλασσα, στο βουνό και να κολυμπάς μαθαίνοντας, να διδάσκεις γνωρίζοντας, να μαθαίνεις δουλεύοντας, να αγναντεύεις τη γνώση, το κύμα, έναν πίνακα, ένα δέντρο γεμάτο βιβλία, έναν τοίχο γεμάτο δέντρα, ένα χωράφι γεμάτο λέξεις που μοιάζει με έργο του Βαν Γκογκ. 4.  Να κοιτάς τον ουρανό και να ταξιδεύεις, να σβήνεις το φως και να βλέπεις τους αόρατους, ν’ ανάβεις τη λάμπα και να μη βλέπεις τους συμβατικούς και την ασχήμια και να μη φοβάσαι τον χρόνο, τα λεπτά, τις ώρες, τους μήνες. Να έχεις το δικό σου ημερολόγιο χωρίς Δευτέρες και Φεβρουάριους, το δικό σου ρολόι χωρίς δείκτες και μεσάνυχτα. 5.  Να αγαπάς, να αγαπάς, να αγαπάς τον άλλο. Έτσι, μόνο, εξαφανίζεις τον εγωισμό. 6.  Να ξέρεις τι δίνεις, μα πάνω απ’ όλα να ξέρεις τι παίρνεις. 7.  Να ξαπλώνεις το βράδυ για να κοιμηθείς σίγουρος ότι το μαξιλάρι σου θα παίξει Σοπέν, το σεντόνι είναι το Αιγαίο και στα όνειρά σου έρχονται μόνο αγαπημένοι. 8.  Να μη μετανιώνεις για το «ναι» που είπες ή για το «όχι» που αρνήθηκες. 9.  Να θυμάσαι ό,τι θέλουν οι άλλοι να ξεχάσεις και να λες στη μνήμη σου συχνά «ευχαριστώ» και σπάνια «γιατί». 10.  Να μη δειλιάζεις να χωθείς στη στοά του υποσυνείδητου για να κυνηγήσεις το ασυνείδητό σου. Η συνείδηση θα προσπαθήσει να σε ξεγελάσει. Καληνύχτα. Ή μήπως καλημέρα;",http://www.topontiki.gr/article/285454/enas-dekalogos-gia-ton-aygoysto-kai-ohi-mono
Culture,topontiki.gr,«Όλα είναι αριθμός»: Η διδασκαλία των Μαθηματικών μέσα από την τέχνη (Photos),11.11.2018,ΕΥΑ ΜΠΟΥΡΓAΝΗ," Μια μεγάλη έκθεση ζωγραφικής – διαφορετική από κάθε άλλη – πραγματοποιείται μέχρι τις 30 Νοεμβρίου στην Ελληνογερμανική Αγωγή με τη συνεργασία της Ελληνικής Μαθηματικής Εταιρείας, αλλά και την παρουσία διεθνούς φήμης Πανεπιστημιακών στον τομέα της Παιδαγωγικής. Πρόκειται για μια έκθεση που μας «διδάσκει» Μαθηματικά, καθώς αποτελεί από μόνη της ένα «εκπαιδευτικό μοντέλο». Πιο συγκεκριμένα, η έκθεση ζωγραφικής του Jost περιλαμβάνει έργα που έχουν ως θέμα τους τα Μαθηματικά και με την παρουσίασή τους διδάσκουν, εξηγούν και αναλύουν σύνθετες μαθηματικές έννοιες, με τέτοιον τρόπο, ώστε η τέχνη να τίθεται στην υπηρεσία της διδασκαλίας ενός επιστημονικού αντικειμένου. Έτσι, με αφορμή την ανακήρυξη του 2018 ως Έτους Μαθηματικών από το υπουργείο Παιδείας, Έρευνας και Θρησκευμάτων, αλλά και τη συμπλήρωση 100 χρόνων από την ίδρυση της Ελληνικής Μαθηματικής Εταιρείας, οι εκπρόσωποι της Εταιρείας και τα εκπαιδευτήρια Ελληνογερμανική Αγωγή μας προσκαλούν σε μια έκθεση όπου «όλα είναι αριθμός»! Η έκθεση περιλαμβάνει τριάντα έξι έργα, εκ των οποίων τα δεκαέξι δημιουργήθηκαν ειδικά για την έκθεση στην Ελλάδα με σκοπό να καταδείξουν τη σύνδεση των Μαθηματικών με την Αρχαία Ελλάδα. Όπως, άλλωστε, έχει επισημάνει ο εξέχων και εκκεντρικός μαθηματικός στο Cambridge Godfrey Harold Hardy, «ένας μαθηματικός, όπως ένας ζωγράφος ή ποιητής, είναι κατασκευαστής μοτίβων. Εάν τα μοτίβα του είναι πιο μόνιμα σε σχέση με τα δικά τους, είναι επειδή είναι κατασκευασμένα με ιδέες». «Hardy’s Taxi III», «A Taste of Pi», «Good Luck», «Blue Stars», «Prime Time» είναι κάποιοι μόνο από τους τίτλους που έχουν οι πίνακες του Jost και που – όπως παρατηρούμε – κινούνται γύρω από ένα κοινό πλαίσιο που κανείς, όμως, δεν περιμένει διαβάζοντάς τους. Το πλαίσιο αυτό είναι, φυσικά, τα Μαθηματικά με τους πίνακες να διηγούνται ιστορίες, εγείροντας το ενδιαφέρον για τα μαθηματικά αποτελέσματα και τις μεταξύ τους σχέσεις. Παρακάτω σας παρουσιάζουμε κάποιες από τις ιστορίες που κρύβονται πίσω από τα έργα αυτά: Πίνακας «Οι αριθμοί στην καθημερινότητα και τον πολιτισμό μας» Το «Νο. 5» αποτελεί το πρώτο άρωμα που λάνσαρε η Γαλλίδα σχεδιάστρια μόδας Gabrielle Coco Chanel. Ο χημικός τύπος για το άρωμα δημιουργήθηκε από τον Γαλλορώσο χημικό Ernest Beaux. Το «4711» είναι μία κλασική γερμανική κολόνια. Παράγεται στην Κολωνία τουλάχιστον από το 1799. Το πρώτο μικρό εργοστάσιο ήταν στην Glockengasse 4. Τα σπίτια στην Κολωνία απέκτησαν επίσης αρίθμηση και το εργοστάσιο αρωμάτων πήρε τον αριθμό 4.711, το οποίο έγινε εμπορικό σήμα διεθνούς φήμης! Ο όρος 08/15 αναφέρεται σε ένα τυπικό πολυβόλο του γερμανικού στρατού. Κατά τη διάρκεια του Α’ Παγκοσμίου Πολέμου κατασκευάστηκε σε τόσο μεγάλες ποσότητες, που τελικά έγινε η αργκό του στρατού για οτιδήποτε ήταν τυποποιημένο. Τα κλάσματα 3/4, 6/8 και 4/4 δηλώνουν το μέτρο στη μουσική. Για παράδειγμα, το βαλς είναι χορός με μέτρο 3/4. Η μουσική παρέλαση του ιππικού έχει συχνά μέτρο 6/8. Το τάνγκο είναι σε μέτρο 4/4. Από το 2009 αυτός ο χορός για δύο (it takes two to tango) έχει συμπεριληφθεί στον κατάλογο της Άυλης Πολιτιστικής Κληρονομιάς της UNESCO. Πίνακας «Το ταξί του Hardy III» Ένα ταξί με την πινακίδα 1729 μετέφερε κάποτε τον μαθηματικό Hardy στο νοσοκομείο, προκειμένου να επισκεφτεί τον άρρωστο συνάδελφό του, Ramanujan. Για τον Hardy, το 1.729 ήταν ένας βαρετός αριθμός. Ο Ινδός, όμως, μαθηματικός Ramanujan αντιλήφθηκε αμέσως ότι επρόκειτο για έναν πολύ ιδιαίτερο αριθμό. Και αυτό επειδή το 1.729 είναι ο μικρότερος αριθμός που μπορεί να εκφραστεί ως το άθροισμα δύο κύβων με δύο διαφορετικούς τρόπους: 1.729=93+103=13+123 Ο αριθμός 153 μέσα στο σχέδιο ενός ψαριού αναφέρεται σε μία θαυματουργή ψαριά που καταγράφεται στη Βίβλο (Ευαγγέλιο του Ιωάννη, 21,11). Μέχρι στιγμής, δεν έχει βρεθεί κάποια συμβολική σημασία του αριθμού 153, αλλά θα μπορούσε κάποιος να ενθουσιαστεί αν αναλογιστεί την ακόλουθη ιδιότητα του 153: Το άθροισμα των κύβων των ψηφίων αυτού του αριθμού ισούται με τον ακόλουθο αριθμό 13+53+33=153 Πίνακας «Καλή τύχη» Κι όμως, είναι γεγονός ότι τα τυχερά παιχνίδια αποτέλεσαν την αφετηρία της θεωρίας των πιθανοτήτων. Στην Ευρώπη, συγκεκριμένα, το ζήτημα των πιθανοτήτων αναπτύχθηκε επίσημα τον 16ο αιώνα με το έργο του Gerolamo Cardano, ο οποίος εστίασε σε αυτόν τον κλάδο των Μαθηματικών κυρίως λόγω της χαρτοπαικτικής του συνήθειας. Το 1525, μάλιστα, δημοσίευσε ένα βιβλίο με τίτλο «Liber de ludo aleae» (βιβλίο περί τυχερών παιγνίων). Πίνακας «Συμμετρία» Στην καθημερινή χρήση της γλώσσας, η «συμμετρία» που αποτελεί λέξη ελληνικής προέλευσης, αναφέρεται σε μια αλληλουχία αρμονικών αναλογιών. Στα Μαθηματικά, όμως, η συμμετρία αποκτά έναν ακόμα πιο ακριβή ορισμό: Λέμε ότι ένα αντικείμενο είναι συμμετρικό, όταν παραμένει αναλλοίωτο παρά τους διάφορους μετασχηματισμούς που μπορεί να υποστεί. Το παλίνδρομο, ας πούμε, που προέρχεται από τις λέξεις «πάλιν» και «δρόμος», αποτελεί ένα επιτυχημένο παράδειγμα μιας ιδιαίτερης συμμετρίας. Πρόκειται για μια λέξη, έναν αριθμό ή άλλη αλληλουχία χαρακτήρων που διαβάζονται το ίδιο από την αρχή προς το τέλος και αντιστρόφως! Για παράδειγμα, «Άννα», «Νίψον ανομήματα μη μόναν όψιν», «4884». Ο εξαιρετικός μαθηματικός Peter Hamilton δημιούργησε, μάλιστα, ένα από τα μεγαλύτερα παλίνδρομα παγκοσμίως που αποτελείται από 51 γράμματα: «Doc, note: i dissent. A fast never prevents a fatness. I diet on cod» Πίνακας «Ζώνη Υψηλής Τηλεθέασης» Ο εν λόγω πίνακας αναφέρεται στην περίπτωση όπου μια υπόθεση και μόνο είναι ικανή να κάνει κάποιον ξακουστό και «αθάνατο»! Κάτι τέτοιο συνέβη και με τον Christian Goldbach (1690 - 1764), ο οποίος αντάλλασσε επιστολές με τον Leonhard Euler (1707 - 1783), τον κορυφαίο μαθηματικό της εποχής εκείνης. Έπειτα από αρκετές αποτυχημένες προσπάθειες, ο Goldbach κατόρθωσε να κάνει μια εκπληκτική παρατήρηση: «Κάθε άρτιος αριθμός μεγαλύτερος του 4 είναι το άθροισμα δύο πρώτων αριθμών μερικές φορές με περισσότερους από έναν τρόπους, αναφέροντας, μάλιστα, κάποια παραδείγματα: 6=3+3, 8=5+3, 10=3+7=5+5. Ο Goldbach, ωστόσο, δεν κατάφερε να αποδείξει την υπόθεσή του. Μια έκθεση, λοιπόν, άκρως ανατρεπτική προσκαλεί μικρούς και μεγάλους με σκοπό να τους εισάγει στο «άπειρο» των Μαθηματικών μέσα από την Τέχνη! INFO ΕΛΛΗΝΟΓΕΡΜΑΝΙΚΗ ΑΓΩΓΗ Δημητρίου Παναγέα, Παλλήνη Αττικής, 15351 Η έκθεση θα διαρκέσει έως 30 Νοεμβρίου 2018Δευτέρα - Παρασκευή 10.00 π.μ. - 8.00 μ.μ.Σάββατο - Κυριακή 10.00 π.μ. - 2.00 μ.μ Είσοδος ελεύθερη ",http://www.topontiki.gr/article/296926/ola-einai-arithmos-i-didaskalia-ton-mathimatikon-mesa-apo-tin-tehni-photos
Culture,topontiki.gr,Ένα ακόμη πολιτιστικό «κόσμημα» στην Αθήνα (Photos),12.8.2018,ΕΥΑ ΜΠΟΥΡΓAΝΗ," Στη φάση ολοκλήρωσής της βρίσκεται η αποκατάσταση της ιδιωτικής κατοικίας του Γερμανού αρχιτέκτονα Ερνστ Τσίλλερ στην οδό Μαυρομιχάλη 6. Πρόκειται για ένα επιβλητικό, νεοκλασικό κτίριο, το οποίο, λόγω της κακής συντήρησής του, της βάναυσης μεταχείρισής του, των λεηλασιών, της πυρκαγιάς και της χρήσης του ως χώρου για σατανιστικές τελετές, είχε υποστεί τεράστιες φθορές, με αποτέλεσμα την καθυστέρηση της ολοκλήρωσης των εργασιών. Με συνολικό εμβαδόν που ξεπερνά τα 1.000 τ.μ., αποτελεί ένα μέγαρο του οποίου η αισθητική προσέγγιση κινείται στο τρίπτυχο «καθαρότητα - διαφάνεια - σαφήνεια», όπως άλλωστε προτάσσουν και τα δείγματα γραφής του Τσίλλερ. Μετά τη συντήρηση και ανακαίνιση του κτιρίου πραγματοποιήθηκε πιστή αναπαράσταση έτσι ώστε να είναι ευδιάκριτος ο φυσικός εξαερισμός (κάτι ιδιαίτερα πρωτοποριακό για την εποχή εκείνη), οι γύψινες κορνίζες, οι ξύλινες επενδύσεις αλλά και τα ιδιόμορφα πλακάκια. Σύμφωνα, άλλωστε, με την υπουργό Πολιτισμού Λυδία Κονιόρδου, βασικός σκοπός και κύριο μέλημα αυτού του «δύσκολου εγχειρήματος ήταν να αναδειχθεί ένα αυθεντικό αποτέλεσμα». Πρόκειται για ένα κτίριο φορτισμένο με πλούσια ιστορία και μια βαριά αρχιτεκτονική κληρονομιά. Ένα οικοδόμημα που, όπως είχε αναφέρει παλαιότερα η ιστορικός τέχνης και τέως επιμελήτρια της Εθνικής Πινακοθήκης - Μουσείου Αλ. Σούτζου, Μαριλένα Κασιμάτη, αποτελεί τη «μοναδική σωζόμενη κατοικία πασίγνωστου αρχιτέκτονα που διατηρείται έως σήμερα. Ενός ανθρώπου που, με το γούστο του και το ταλέντο του, κόσμησε τον αστικό ιστό της Αθήνας της περιόδου του Γεωργίου Α' και του Χαρίλαου Τρικούπη». Μετά την αποκατάστασή του από το υπουργείο Πολιτισμού, οι επισκέπτες θα έχουν την ευκαιρία να θαυμάσουν ξανά το πομπηιανό σαλόνι – με έντονες τις επιρροές από τον αναγεννησιακό αρχιτεκτονικό ρυθμό που άνθησε στην Ευρώπη τον 19ο αι. –, το πορτρέτο της γυναίκας του, Σοφίας Δούδου, όπως και τον διάκοσμο με το μονόγραμμα SEZ στο δωμάτιό της. Εντυπωσιακές παραμένουν, επίσης, οι τοιχογραφίες, τα διακοσμητικά ανάγλυφα, το τζάκι και το γραφείο του Τσίλλερ. Το κτίριο αποτελείται από το ισόγειο, τον πρώτο και δεύτερο όροφο καθώς και το δώμα, στο οποίο σήμερα υπάρχουν δύο νεόκτιστα δωμάτια που κάποτε φιλοξενούσαν το υπηρετικό προσωπικό. Το μοναδικό αρχιτεκτονικό ταλέντο του Ερνστ Τσίλλερ εντοπίζεται σε κάθε όροφο και κάθε δωμάτιο. Άλλωστε, είχε μια ξεχωριστή ικανότητα να συνθέτει την Αναγέννηση με την Αρχαιότητα ενσωματώνοντας ταυτόχρονα τις σύγχρονες ευρωπαϊκές τάσεις που, σε συνδυασμό με τη ζωγραφική διακόσμηση του Σλοβένου Γιούρι Σούμπιτς, έδινε ένα θαυμαστό αισθητικό αποτέλεσμα. Ο Ε. Τσίλλερ έζησε στο μέγαρο αυτό με την οικογένειά του έως το 1912. Τη χρονιά εκείνη το κτίριο αγοράστηκε σε πλειστηριασμό από τον Κεφαλλονίτη ιδρυτή της Ιoνικής και Λαϊκής Τράπεζας Διονύσιο Π. Λοβέρδο, προκειμένου να το χρησιμοποιήσει ως δική του κατοικία. Φιλότεχνος και συλλέκτης έργων τέχνης, ο Λοβέρδος χρησιμοποίησε ένα μέρος του κτιρίου ως μουσείο, στεγάζοντας τη συλλογή του από βυζαντινές εικόνες. Στα τέλη της δεκαετίας του 1920, μάλιστα, πραγματοποιήθηκε επέκταση του οικοδομήματος καθώς ο αρχιτέκτονας Αριστοτέλης Ζάχος, ύστερα από παραγγελία του Δ. Λοβέρδου, έχτισε στην πίσω αυλή ένα παρεκκλήσι, που αποτελεί ένα αρχιτεκτονικό αριστούργημα με εντυπωσιακά διακοσμημένο θόλο και το οποίο παραμένει αξιοθαύμαστο ακόμη και σήμερα. Το 1981, το περίτεχνο αυτό οικοδόμημα χαρακτηρίστηκε από το υπουργείο Πολιτισμού ως έργο τέχνης, ενώ το 1992 έγινε δωρεά στο ελληνικό Δημόσιο προκειμένου να λειτουργήσει ως παράρτημα του Βυζαντινού Μουσείου. Το 2011 οι υπηρεσίες του υπουργείου Πολιτισμού πραγματοποίησαν την εκπόνηση μελέτης αποκατάστασης και το 2014 ξεκίνησαν οι σχετικές εργασίες. Κάποτε το μέγαρο αυτό αποτελούσε πόλο έλξης και σημείο αναφοράς για την υψηλή κοινωνία της Αθήνας. Μετά την ολοκλήρωση και των τελικών διορθώσεων αναμένεται να λειτουργήσει και επίσημα ως παράρτημα του Βυζαντινού Μουσείου και να στεγάσει και πάλι τη συλλογή βυζαντινών εικόνων της συλλογής Λοβέρδου. Με την ανακαίνισή του, το Μέγαρο Τσίλλερ - Λοβέρδου θα αποτελεί ένα από τα πιο επιβλητικά πολιτιστικά μνημεία της πόλης, συμβάλλοντας καθοριστικά στην αστική φυσιογνωμία της Αθήνας.",http://www.topontiki.gr/article/285452/ena-akomi-politistiko-kosmima-stin-athina-photos
Culture,topontiki.gr,Αυγουστιάτικες προτάσεις λογοτεχνίας,13.8.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Roberto Bolano Λούμπεν μυθιστορηματάκι Μετάφραση: Κρίτων Ηλιόπουλος Εκδόσεις: Άγρα Σελ.: 119 Το «Λούμπεν μυθιστορηματάκι» είναι το τελευταίο έργο που εξέδωσε ο Μπολάνιο προτού πεθάνει. «Τώρα είμαι μητέρα και είμαι επίσης παντρεμένη γυναίκα, αλλά δεν πάει πολύς καιρός που ήμουν εγκληματίας»: Με αυτά τα λόγια αρχίζει η Μπιάνκα την ιστορία της σκληρής ενηλικίωσής της στη Ρώμη. Έπειτα από τον πρόωρο θάνατο των γονιών της σ’ ένα τραγικό αυτοκινητικό δυστύχημα, η Μπιάνκα, λίγο μεγαλύτερη από έφηβη, πρωταγωνίστρια και φωνή μέσω της οποίας εκτυλίσσεται η αφήγηση, ανακαλύπτει τον εαυτό της στο χείλος της αβύσσου της αδιάφορης ύπαρξής της, ενώ κατευθύνεται νομοτελειακά προς έναν δρόμο ο οποίος δεν οδηγεί σε κανένα μέλλον. Περνά τον καιρό της λούζοντας, βάφοντας και κουρεύοντας μαλλιά, ενώ ο μικρότερος αδελφός της μπλέκει με δύο άτομα αμφιβόλου ηθικής στο γυμναστήριο όπου δουλεύει. Η εμφάνιση των δύο μυστηριωδών αντρών θα δώσει την ευκαιρία να σχεδιάσουν ένα έγκλημα που θα μπορούσε να τους γλιτώσει από τις οικονομικές δυσχέρειες… Olivier Guez Η εξαφάνιση του Γιόζεφ Μένγκελε Μετάφραση: Ευγενία Γραμματικοπούλου Σελ.: 304 1949: Ο Γιόζεφ Μένγκελε φθάνει στην Αργεντινή. Χρησιμοποιώντας διάφορα ψευδώνυμα, ο πρώην βασανιστής γιατρός του Άουσβιτς, γνωστός ως Άγγελος του Θανάτου, πιστεύει ότι μπορεί να αρχίσει μια νέα ζωή στο Μπουένος Άιρες. Η Αργεντινή του Περόν είναι φιλόξενη και όλος ο κόσμος θέλει να ξεχάσει τα ναζιστικά εγκλήματα. Ωστόσο, η καταδίωξη για την απόδοση δικαιοσύνης εκ μέρος των θυμάτων δεν αργεί και ο γιατρός των SS αναγκάζεται να καταφύγει πρώτα στην Παραγουάη και έπειτα στη Βραζιλία. Μεταμφιεσμένος και κατατρεγμένος, περιπλανιέται από κρυψώνα σε κρυψώνα, ώσπου η διαρκής αγωνία του λαμβάνει τέλος με τον μυστηριώδη θάνατό του σε κάποια παραλία το 1979.Πώς ο διεστραμμένος γενετιστής κατάφερε να ξεγλιστρήσει από τα δίχτυα της δικαιοσύνης επί τριάντα ολόκληρα χρόνια; Η εξαφάνιση του Γιόζεφ Μένγκελε επιχειρεί μια άνευ προηγουμένου καταβύθιση στην καρδιά του σκότους. Πρώην ναζί, πράκτορες της Μοσάντ, άπληστες γυναίκες και φαιδροί δικτάτορες κινούνται σε έναν κόσμο διεφθαρμένο από τον φανατισμό, το χρήμα και τη φιλοδοξία. Το μυθιστόρημα στηρίζεται στα αληθινά γεγονότα. Άμπυ Τζίνι Οι φύλακες του φωτός Μετάφραση: Τόνια Κοβαλέγκο Εκδόσεις: Καστανιώτης Σελ.: 336 Η Μιράντα, φωτογράφος της άγριας φύσης, ταξιδεύει στα Νησιά Φάραλον, ένα παρθένο αρχιπέλαγος στ’ ανοιχτά της Καλιφόρνιας, στο πλαίσιο μιας δωδεκάμηνης αποστολής. Σύντροφοί της εκεί είναι κάποιοι επιστήμονες, όλοι τους ιδιόρρυθμοι, μυστηριώδεις αναχωρητές που καταγράφουν πώς κινούνται οι καρχαρίες και οι φάλαινες, μελετούν τις φώκιες και τους θαλάσσιους ελέφαντες, παρατηρούν τα απειράριθμα πουλιά που κατακλύζουν τις βραχονησίδες. Λίγο καιρό μετά την άφιξη της Μιράντα, ένας από τους συγκατοίκους της τής επιφυλάσσει μια εφιαλτική εμπειρία. Μέρες αργότερα ο ίδιος άνθρωπος ανακαλύπτεται νεκρός και ο θάνατός του αποδίδεται σε ατύχημα. Μέσα από γράμματα που έχουν ως παραλήπτρια τη μητέρα της, παρακολουθούμε την προσπάθεια της ηρωίδας να συνειδητοποιήσει αυτό που της συνέβη. Ωστόσο δεν σκέφτεται στιγμή να εγκαταλείψει τα λεγόμενα «Νησιά των Νεκρών». Αντιθέτως, υποκύπτει όλο και πιο πολύ στην απόκοσμη γοητεία του τοπίου. Και η βία δεν αργεί να ξεσπάσει ξανά.... «Οι φύλακες του φωτός» έχουν τη δομή μιας κλασικής ιστορίας μυστηρίου, είναι ένα καθηλωτικό μυθιστόρημα που διερευνά σε βάθος τα ζώα και τους ανθρώπους, την ανελέητη δύναμη της απώλειας και τους δρόμους που διαλέγει η ζωή για να μας οδηγήσει στη λύτρωση. Juan Gabriel Vásquez Η μορφή των λειψάνων Μετάφραση: Αχιλλέας Κυριακίδης Εκδόσεις: Ίκαρος Σελ.: 680 «Οι θεωρίες συνωμοσίας είναι σαν τα αναρριχώμενα φυτά, Βάσκες: πιάνονται από οτιδήποτε για ν' ανέβουν, και συνεχίζουν ν' ανεβαίνουν μέχρι να τους πάρεις αυτό που τα στηρίζει».Το 2014, ο Κάρλος Καρβάγιο συλλαμβάνεται σ' ένα μουσείο της Μπογκοτά για την κλοπή του υφασμάτινου κοστουμιού του Χόρχε Ελιέσερ Γκαϊτάν, του φιλελεύθερου πολιτικού ηγέτη που δολοφονήθηκε το 1948.Ο Καρβάγιο, με τα μυστήρια αυτά του παρελθόντος που τον στοιχειώνουν, αναζητά διαρκώς τα σημάδια που θα δώσουν νόημα στις αναζητήσεις του. Κανείς, όμως, ούτε ο πιο στενός του περίγυρος, μπορεί να υποπτευθεί τους βαθύτερους λόγους της εμμονής του. Τι συνδέει τις δολοφονίες του Τζον Φ. Κένεντι και του Χόρχε Ελιέσερ Γκαϊτάν, ο θάνατος του οποίου καθόρισε την ιστορία της Κολομβίας; Πώς μπορεί ένα έγκλημα που έλαβε χώρα το 1914, αυτό του αρχηγού του Φιλελεύθερου Κόμματος Ραφαέλ Ουρίμπε Ουρίμπε, να σημαδέψει τη ζωή ενός ανθρώπου στον 21ο αιώνα; Για τον Καρβάγιο, όλα συσχετίζονται και δεν υπάρχουν συμπτώσεις. O Χουάν Γκαμπριέλ Βάσκες, ως αφηγητής και κεντρικός ήρωας του μυθιστορήματος, αποφασίζει να διεισδύσει στα μυστικά των πιο σκοτεινών πτυχών από το παρελθόν της Κολομβίας. Ουίλλιαμ Φώκνερ Ο αχυρώνας φλέγεται Μετάφραση - επίμετρο: Γιάννης Παλαβός Εκδόσεις: Κίχλη Σελ.: 104 Το «Ο αχυρώνας φλέγεται» είναι ένα από τα αρτιότερα και τα πιο συχνά ανθολογημένα διηγήματα του Ουίλλιαμ Φώκνερ. Η πλοκή του αναπτύσσεται γύρω από το εναγώνιο δίλημμα ενός δεκάχρονου αγοριού, που υποχρεώνεται να επιλέξει ανάμεσα στην υποταγή στον βίαιο πατέρα του και στην επώδυνη χειραφέτηση. Στον πυρήνα του διηγήματος ανιχνεύεται αυτό που ο συγγραφέας όρισε, στην ομιλία του κατά την τελετή απονομής του βραβείου Νόμπελ, ως το μοναδικό θέμα για το οποίο αξίζει να γράφει κανείς: «τα προβλήματα του ανθρώπινου ψυχικού χώρου που βρίσκεται σε μάχη με τον εαυτό του». Το «Ο αχυρώνας φλέγεται», εκτός από μια κλασική ιστορία ενηλικίωσης, αποτελεί ένα από τα καλύτερα δείγματα αυτής της σύγκρουσης που διατρέχει ολόκληρο το έργο του Φώκνερ.",http://www.topontiki.gr/article/285456/aygoystiatikes-protaseis-logotehnias
Culture,topontiki.gr,Η ατζέντα της εβδομάδας,17.8.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 21/8. Παρασκευή 17.8 Θέατρο.  «Οιδίπους επί Κολωνώ» του Σοφοκλή στο Αρχαίο Θέατρο Επιδαύρου. Στο τέλος της ζωής του, ο Οιδίποδας καταφεύγει στο ιερό της Αθηνάς στον Κολωνό. Παρά το γεγονός ότι ο χορός τον διώχνει, ο βασιλιάς Θησέας του επιτρέπει να μείνει για δυο λόγους: επειδή είναι ικέτης και επειδή ο ξένος υπόσχεται να ανταποδώσει το καλό αν τον αφήσουν να πεθάνει εκεί. Ο Κρέοντας καταφθάνει από τη Θήβα για να πάρει μαζί του τον Οιδίποδα, αλλά βρίσκεται αντιμέτωπος με τους Αθηναίους και τον Θησέα, που αντιδρούν και αντιστέκονται. Στην Αθήνα καταφθάνει όμως και ο Πολυνείκης, ζητώντας από τον πατέρα του να πάρει το μέρος του στη διαμάχη με τον Ετεοκλή, ώστε να καταφέρει να επικρατήσει. Κι ενώ ο Οιδίποδας καταριέται τους δύο γιους του, ξεσπά ο κεραυνός του Δία σηματοδοτώντας το τέλος του. Ο Οιδίποδας προχωρά μαζί με τον Θησέα προς τον τόπο της ταφής του ευλογώντας την Αθηνά και τον Θησέα για το δώρο της φιλοξενίας που του χάρισαν. Info: Αρχαίο Θέατρο Επιδαύρου, ώρα έναρξης: 21.00, τιμή: από 6,4 έως 45 ευρώ, τηλ.: 27530 22026 Σάββατο 18.8 Παιδί.  «Ο Καραγκιόζης κατεβαίνει Φλοίσβο!» από το Θέατρο Σκιών Τάσου Κώνστα. Το θερινό στέκι του Καραγκιόζη στο πάρκο Φλοίσβου ανοίγει τις πύλες του και υποδέχεται μικρούς και μεγάλους χαρίζοντας άφθονο γέλιο και γνήσια ψυχαγωγία! Μια ξεχωριστή διοργάνωση από τον Δήμο Παλαιού Φαλήρου και τον καραγκιοζοπαίχτη Τάσο Κώνστα, που έχουν κάνει θεσμό τις θερινές βραδιές Καραγκιόζη. Info: Πάρκο Φλοίσβου, ώρα έναρξης: 20.30, τιμή: 3,50 ευρώ, τηλ.: 6937714733 Κυριακή 19.8 Θέατρο.  «Πανικός στο υπουργείο» των Jean Franco & Guillaume Mélanie. O Άκης είναι ο νέος υπουργός Παιδείας και η Νίκη είναι η πιστή του συνεργάτις και διευθύντρια του υπουργείου. Είναι χωρισμένη με τον πατέρα της κόρης της, την οποία μεγαλώνει και αναθρέφει μόνη της. Εδώ και χρόνια δεν έχει καμιά ερωτική περιπέτεια σε αντίθεση με τον πατέρα της, Κώστα, αλλά και τον υπουργό που προσπαθεί να κρύψει τις «ατασθαλίες» τους από τη σύζυγό του. Όλη της η ζωή είναι το υπουργείο μέχρι που ο Γιαννάκης εμφανίζεται και διαλύει στη στιγμή τον μικρό της κόσμο. Παίζουν: Μαριάννα Τουμασάτου, Μάριος Αθανασίου, Κώστας Βουτσάς, Ορφέας Παπαδόπουλος, Άννα Μενενάκου, Στέλλα Κοσμοπούλου. Info: Θέατρο Λαμπέτη, Λ. Αλεξάνδρας 106, ώρα έναρξης: 21.15, τιμή: από 12 ευρώ, τηλ.: 2106457086 Δευτέρα 20.8 Μουσική.  Οι επισκέπτες του Μουσείου Ακρόπολης θα έχουν την ευκαιρία ν’ απολαύσουν τον καφέ τους ή το μεσημεριανό γεύμα τους με τη συνοδεία των μελωδικών ήχων της άρπας του μουσικού Θοδωρή Ματούλα. Μέλος της Ορχήστρας Σύγχρονης Μουσικής της ΕΡΤ από το 1995, ο Θοδωρής Ματούλας έχει συμπράξει με όλες τις ελληνικές ορχήστρες και έχει συνεργαστεί τόσο με Έλληνες όσο και ξένους καλλιτέχνες, ενώ έχει λάβει μέρος σε συναυλίες και ρεσιτάλ στην Ελλάδα και το εξωτερικό, διδάσκοντας παράλληλα στο Ωδείο Athenaeum. Info: Μουσείο Ακρόπολης, Διονυσίου Αρεοπαγίτου 15, ώρες: 13.00 - 16.00, τηλ.: 2109000900, είσοδος ελεύθερη Τρίτη 21.8 Μουσική.Μανώλης Μητσιάς - Καρυοφυλλιά Καραμπέτη,  «Ο Γκάτσος που αγάπησα». Πλαισιωμένοι από ένα αξιόλογο μουσικό σχήμα, ο Μανώλης Μητσιάς και η Καρυοφυλλιά Καραμπέτη ερμηνεύουν μοναδικά κομμάτια του Νίκου Γκάτσου και υπόσχονται να χαρίσουν στο κοινό μια βραδιά γεμάτη τραγούδια που όλοι αγαπήσαμε τόσο σε καλούς όσο και σε δύσκολους καιρούς. Στο πλαίσιο του Φεστιβάλ Μαραθώνα 2018. Info: Αθλητικό και Πολιτιστικό Πάρκο Νέας Μάκρης, Λεωφόρος Μαραθώνος 196, ώρα έναρξης: 21.00, τιμή: 12 ευρώ, τηλ.: 2294069800 Τετάρτη 22.8 Χορός.  Εβδομήντα πέντε χορευτές, μουσικοί και τραγουδιστές παρουσιάζουν ένα πλούσιο πρόγραμμα από πολλές περιοχές της Ελλάδας, η κάθε μία με τις δικές της αυθεντικές φορεσιές, τα παραδοσιακά της μουσικά όργανα, τα τραγούδια και τους χορούς της. Info: Θέατρο «Δόρα Στράτου», Αρακύνθου (περιφερειακός Φιλοπάππου), ώρα έναρξης: 21.30, τιμή: από 5 ευρώ, τηλ.: 2103244395, 2109214650",http://www.topontiki.gr/article/285980/i-atzenta-tis-evdomadas
Culture,topontiki.gr,Όταν η Κάσος δημιουργεί και υπόσχεται…,18.8.2018,ΜΗΝAΣ ΒΙΝΤΙAΔΗΣ," Μια ομάδα ανήσυχων ανθρώπων μαζεύτηκε πριν από τέσσερα χρόνια στην Κάσο και δημιούργησε μια από τις πρώτες Κοινωνικές Συνεταιριστικές Επιχειρήσεις σ’ ένα από τα πιο ιστορικά – και μακρινά – νησιά της χώρας μας. Βήμα βήμα, χρόνο τον χρόνο, οι άνθρωποι αυτοί παλεύουν για το καλό του τόπου τους, με πολλές πρωτοβουλίες σε σχέση με την επιχειρηματικότητα και τον πολιτισμό. Ο πρόεδρος της ΚΟΙΝΣΕΠ «Κάσιος», Μηνάς Μαλανδρής, (φωτογραφία) φαρμακοποιός με μεγάλη κοινωνική προσφορά προς τους συμπατριώτες του, συνεπικουρούμενος από τον τεχνολόγο μηχανικό Ντίνο Φούντη και τον αξιωματικό του Π.Ν. ε.α Γιάννη Φραγκούλη έχουν όνειρο ζωής να δουν την Κάσο να μεγαλουργεί. «Για μας ο πολιτισμός και η επιχειρηματικότητα σημαίνουν ζωή, και η Κάσος χρειάζεται τέτοιους πνεύμονες για να συνεχίσει να υπάρχει», μας λέει ο Μ. Μαλανδρής, συμπληρώνοντας ότι το συσκευαστήριο του περίφημου μελιού, οι εκδόσεις σπάνιων βιβλίων, η ανακύκλωση και κομποστοποίηση απορριμμάτων, εκθέσεις φωτογραφίας, σεμινάρια χειροτεχνίας κ.ά. είναι οι επόμενες δραστηριότητες της ΚΟΙΝΣΕΠ, ενώ ο Ντ. Φούντης συμπληρώνει ότι θέληση της ομάδας είναι να προσθέσει στις δραστηριότητές της τα μαθήματα συντήρησης εικόνων, που βρίσκονται στα δεκάδες μοναστήρια του νησιού.  Φέτος το καλοκαίρι, για δεύτερη χρονιά, το παλιό Δημοτικό Ιατρείο έγινε γκαλερί κι οι αίθουσές του γέμισαν με τις δημιουργίες κασιωτών επαγγελματιών κι ερασιτεχνών καλλιτεχνών. Ξύλινα καράβια, πίνακες ζωγραφικής, κοσμήματα, πέτρινα αντικείμενα, διακοσμητικές κατασκευές και λύρες, προκαλούν τον θαυμασμό των επισκεπτών. Στην έκθεση παίρνουν μέρος οι καλλιτέχνες: Α. Καλαϊτζάκης, Β. Βαρμαξίδης, Βιργ. Μαρινιά, Α. Κιλιμάντζου, Νικ. Παπαγεωργίου, Ι. Νικολαράκη, Θ. Νταγκλέρης, Μ. Ρουκουνάκη, Ντ. Φούντης, Δημ. Ιούλιος, Α. Μαγιορκίνος, Ε. Διακολιός, Αγγ. Γλύτση, Φωτ. Δημητρίου και Β. Χασαπλαδάκης. Η Έκθεση Κασιωτών Δημιουργών είναι αφιερωμένη στη μνήμη του «εξ αγχιστείας» κασιώτη ηθοποιού Νίκου Χύτα, που, αν και Θεσσαλός, από τα Βούναινα Λαρίσης, αγαπούσε το νησί της συντρόφου του Βιργινίας.",http://www.topontiki.gr/article/286098/otan-i-kasos-dimioyrgei-kai-yposhetai
Culture,topontiki.gr,Μουσείο Κυκλαδικής Τέχνης: Μια ξεχωριστή έκθεση (Photos),19.8.2018,ΕΥΑ ΜΠΟΥΡΓAΝΗ," Ο Αμερικανός γλύπτης και ζωγράφος George Condo για πρώτη φορά στην Ελλάδα Την έκθεση «George Condo at Cycladic» φιλοξενεί το Μουσείο Κυκλαδικής Τέχνης, παρουσιάζοντας το πλούσιο έργο του George Condο. Πρόκειται για την πρώτη μεγάλη ατομική έκθεση του Αμερικανού καλλιτέχνη στην Ελλάδα, η οποία διοργανώνεται στο πλαίσιο του προγράμματος σύγχρονης τέχνης, περιλαμβάνοντας τριάντα έργα – ζωγραφικά, γλυπτά και σχέδια –, τα οποία καλύπτουν τα είκοσι τελευταία χρόνια της πορείας του. Στην έκθεση παρουσιάζονται επίσης, για πρώτη φορά, ζωγραφικά έργα και σχέδια που δημιουργήθηκαν το 2017, συμπεριλαμβανομένης μιας νέας σειράς αυτοπροσωπογραφιών με τίτλο «Αυτοπροσωπογραφία στο Παρίσι 1-3» (Self portrait in Paris 1-3, 2017) και «Εγώ, ο Εαυτός μου και Αυτός» (Me, Myself and Him, 2017). Η έκθεση δεν αποπειράται να παρουσιάσει ένα αναδρομικό αφιέρωμα μέσω της χρονολογικής περιγραφής του έργου του καλλιτέχνη, αλλά εστιάζει στην ανάδειξη κάποιων αντιπροσωπευτικών έργων του Condο που επιχειρούν να εξερευνήσουν την ανθρώπινη μορφή, το βασικό θέμα δηλαδή του σύγχρονου εκθεσιακού προγράμματος του Μουσείου Κυκλαδικής Τέχνης. Ο George Condο αποτελεί έναν από τους σπουδαιότερους Αμερικανούς γλύπτες και αναπαραστατικούς ζωγράφους μέχρι σήμερα. Παρά το γεγονός ότι έζησε και δημιούργησε σε μια εποχή μετά τον Αφηρημένο Εξπρεσιονισμό, όπου η Εννοιολογική Τέχνη και ο Μινιμαλισμός μεσουρανούσαν στο καλλιτεχνικό προσκήνιο, συνέβαλε καθοριστικά – μαζί με τον Jean-Michel Basquiat, τον Keith Haring και τον Jeff Koons – στην αναβίωση της αναπαραστατικής ζωγραφικής στην Αμερική, κατά τη δεκαετία του ’80. Κατάφερε με θαυμαστό τρόπο να ισορροπήσει ανάμεσα στο όμορφο και το χονδροειδές, το απλοϊκό και το περίτεχνο, την ποιοτική και την εμπορική «pop» τέχνη, ενώ οι φρέσκες και γεμάτες έμπνευση δημιουργίες του τον καθιστούν έναν από τους πιο ταλαντούχους και εφευρετικούς καλλιτέχνες της γενιάς του. Το έργο του χαρακτηρίζεται από μια βαθιά γνώση τόσο της λογοτεχνίας όσο της μουσικής και της ιστορίας της τέχνης, αποτελώντας μια προέκταση του εαυτού του που αντικατοπτρίζει τον χαρακτήρα του. Γουρλωμένα μάτια, μυστηριώδη χαμόγελα, περίεργες οδοντοστοιχίες, κεφάλια που διαθλώνται σε συνδυασμό με μπόλικο μαύρο μελάνι και «εκρήξεις» του κίτρινου, του πράσινου, του μωβ και του πορτοκαλί χρώματος συνθέτουν την πλειονότητα των μορφών που συναντάμε στα έργα και τον φρενήρη κόσμο του. Άλλωστε, το έργο του Condo είναι ριζωμένο στην απεικόνιση του εαυτού μας ή, όπως το θέτει ο ίδιος, των πολλαπλών εαυτών μας με πλούσιες αναφορές στην τέχνη, τη φιλοσοφία και τη λογοτεχνία του παρελθόντος. Αντλώντας έμπνευση από την αρχαία ελληνική, κλασική τέχνη, τους Ολλανδούς ζωγράφους του 17ου αιώνα, αλλά και, μεταξύ άλλων, τον Francisco Goya, τον Diego Velasquez και τον Pablo Picasso, ο Condo κατάφερε να παίξει με την εικονογραφία και τον χρόνο, ενώ με τον δικό του ξεχωριστό τρόπο κατορθώνει με κάθε έργο του να πυροδοτεί στο μυαλό μας ολόκληρες ιστορίες για κάθε πρωταγωνιστή του. Στις δημιουργίες του επιχειρεί να καταγράψει τους παραλογισμούς της σύγχρονης καθημερινότητας, συνδυάζοντας στοιχεία του Κυβισμού και του Σουρεαλισμού, την αφηρημένη τέχνη με την παραστατική, ενώ πολλές φορές παρουσιάζει τη γελοιογραφική πλευρά της ζωής, με απώτερο σκοπό να απεικονίσει την περιπλοκότητα του ψυχισμού του ανθρώπου στην εποχής μας. Μεταξύ άλλων, η έκθεση περιλαμβάνει τα γλυπτά «Τοτεμική Φιγούρα» (Totemic Personage, 2012) και «Γυμνό σε Κιβώτια Κρασιού 2» (Nude on Wine Crates 2, 2016), καθώς και το έργο «Εσωτερικός Κόσμος» (Internal Space, 2005), που αποδεικνύει περίτρανα ότι ένα έργο μπορεί να είναι παραστατικό και συνάμα αφηρημένο. Ακολουθούν τα έργα «Άστεγοι Αρλεκίνοι» (Homeless Harlequins, 2004), «Χαμογελαστός Αρλεκίνος» (Grinning Harlequin, 2005) και «Γελαστός Ιερέας» (Laughing Priest, 2004), όπου ο Condo καταγράφει στα πορτρέτα του καθημερινούς παραλογισμούς της ζωής μέσα από μια σειρά χαρακτήρων που κατοικούν στο μυαλό του, όπως και το «Χάρτινα Πρόσωπα» (Paper Faces, 1997), που αποτελεί ένα μνημειακό έργο στο οποίο ο καλλιτέχνης συγκεντρώνει μια πλειάδα χαρακτηριστικών μοτίβων της δουλειάς του. Στόχος της έκθεσης είναι να αναδείξει τις αναφορές, τις ιδέες και τις δεξιότητες του Condo που έχουν περισυλλεχθεί με την πάροδο του χρόνου, δίνοντάς μας τη δυνατότητα να διεισδύσουμε στο μυαλό και τον «περίπλοκο» κόσμο του καλλιτέχνη. Την έκθεση επιμελείται η Αταλάντη Μαρτίνου και συνοδεύεται από δίγλωσσο κατάλογο, ενώ πραγματοποιούνται ξεναγήσεις κάθε Τετάρτη στις 11.00 στα αγγλικά και κάθε Πέμπτη στις 19.00 στα ελληνικά. Info Μουσείο Κυκλαδικής Τέχνης – Νεοφύτου Δούκα 4 και Βασιλίσσης Σοφίας και Ηροδότου 1, Αθήνα Δευτέρα, Τετάρτη, Παρασκευή, Σάββατο: 10.00 - 17.00 Πέμπτη: 10.00 - 20.00 Κυριακή: 11.00 - 17.00 Ξεναγήσεις: Τετάρτη στις 11.00 (αγγλικά) Πέμπτη στις 19.00 (ελληνικά) Είσοδος: 7 ευρώ, Μειωμένο εισιτήριο: 5 ευρώ Ελεύθερη είσοδος για τους Φίλους του Μουσείου Κυκλαδικής Τέχνης Πρόσθετες πληροφορίες Τηλ.: 210 7228321-3 www.cycladic.gr",http://www.topontiki.gr/article/286096/moyseio-kykladikis-tehnis-mia-xehoristi-ekthesi-photos
Culture,topontiki.gr,Αστυνομικές ιστορίες για τις διακοπές σας,20.8.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Jo Nesbo Μάκβεθ Μετάφραση: Γωγώ Αρβανίτη Εκδόσεις: Μεταίχμιο Σελ.: 632 Σε μια ζοφερή αποβιομηχανοποιημένη πόλη που σπαράσσεται από τη διαφθορά και το έγκλημα, μια απόπειρα σύλληψης εμπόρων ναρκωτικών μετατρέπεται σε λουτρό αίματος. Την ευθύνη να ξεκαθαρίσει την υπόθεση αναλαμβάνει ο επιθεωρητής Μάκβεθ και η ομάδα του – είναι ο καλύτερος μπάτσος της πόλης, αλλά τον στοιχειώνει το παρελθόν του. Για την επιτυχία του θα του δοθούν απλόχερα χρήματα, εξουσία, σεβασμός, γιατί όμως νιώθει πως δεν θα πάρει ό,τι δικαιωματικά του ανήκει παρά μόνο αν σκοτώσει; Ένα συγκλονιστικό θρίλερ από τον ροκ σταρ της σύγχρονης αστυνομικής λογοτεχνίας βασισμένο στον σαιξπηρικό Μάκβεθ. Volker Kutsher Το βρεγμένο ψάρι Μετάφραση: Τάσος Ψηλογιαννόπουλος Εκδόσεις: Ποικίλη Στοά Σελ.: 576 Βερολίνο 1929. Στη βερολινέζικη αστυνομική αργκό, το «βρεγμένο ψάρι» σημαίνει ανεξιχνίαστη υπόθεση. Ο νεαρός φιλόδοξος αστυνόμος Γκέρεον Ρατ, νεοφερμένος στο Βερολίνο, βιώνει μια μεγαλούπολη σε έκσταση, γεμάτη πολιτικές και κοινωνικές εντάσεις. Ένας αταυτοποίητος νεκρός που φέρει τα ίχνη απάνθρωπων βασανισμών παραμένει αίνιγμα για την Επιθεώρηση Α του Εγκληματολογικού της Αστυνομίας. Ο Ρατ ανακαλύπτει τη σχέση του με μια ομάδα εξόριστων Ρώσων αντιφρονούντων που ετοιμάζουν πραξικόπημα εναντίον του Στάλιν εισάγοντας λαθραία μεγάλη ποσότητα χρυσού για την αγορά όπλων. Αλλά πολλοί εποφθαλμιούν τον ρωσικό χρυσό και τα όπλα... Ο Ρατ εισέρχεται σε κύκλους παραστρατιωτικών και μπλέκει με το οργανωμένο έγκλημα. Ερωτεύεται την Τσάρλι, στενογράφο του Εγκληματολογικού, και χρησιμοποιεί τις εσωτερικές της πληροφορίες στις έρευνές του. Η όλο και μεγαλύτερη εμπλοκή του στην υπόθεση καθιστά κάποια στιγμή και τον ίδιο ύποπτο... Ο νεαρός αστυνόμος βρίσκεται στη δίνη πολιτικών δολοπλοκιών του Μεσοπολέμου – με τις κομμουνιστικές κινητοποιήσεις και τη ραγδαία άνοδο του ναζισμού –, με φόντο το παρδαλό πάνθεον του βερολινέζικου υποκόσμου στην αρχή του τέλους της Δημοκρατίας της Βαϊμάρης. George Simenon Ο Μαιγκρέ και ο νεκρός του Μετάφραση: Αργυρώ Μακάρωφ Εκδόσεις: Άγρα Σελ.: 272 Ένας άγνωστος άντρας, πανικόβλητος, κυνηγημένος από δολοφόνους, τηλεφωνεί από καφέ σε καφέ στη Δικαστική Αστυνομία και ζητάει βοήθεια από τον επιθεωρητή Μαιγκρέ. Δεν θα καταφέρουν να τον σώσουν. Το πτώμα του θα βρεθεί πεταμένο από ένα αυτοκίνητο στην Πλας ντε λα Κονκόρντ, στο κέντρο του Παρισιού. Η υπόθεση στοιχειώνει τον Μαιγκρέ, που ξενυχτάει με τους συνεργάτες του για να βρουν τους ενόχους. Θα οδηγηθεί έτσι σε μια σπείρα Τσέχων και Πολωνών κακοποιών, που αποδεικνύονται σίριαλ κίλερ της γαλλικής επαρχίας, στα πλούσια αγροκτήματα της Πικαρδίας. Ένα μυθιστόρημα με πολλή αγωνία, ένταση, αλλά και χιούμορ, με μεγάλες αφηγηματικές ανατροπές και με έντονο το ανθρώπινο στοιχείο του Μαιγκρέ. Το βιβλίο έγινε τηλεταινία αγγλικής παραγωγής το 2016, με εκπληκτικό πρωταγωνιστή στον ρόλο του επιθεωρητή Μαιγκρέ τον Rowan Atkinson. Στεν Βίβεκα Κάτω απ’ τα ήσυχα νερά Μετάφραση: Νίνα Μπούρη Εκδόσεις: Πατάκη Σελ.:496 Είναι ένα ζεστό πρωινό του Ιουλίου στο ειδυλλιακό νησί Σαντχάμν, στο αρχιπέλαγος της Στοκχόλμης. Ένας άντρας βγάζει τον σκύλο του βόλτα. Ξαφνικά αντικρίζει ένα φρικιαστικό θέαμα: στην ακτή έχει ξεβραστεί το πτώμα ενός άντρα τυλιγμένο σε ένα δίχτυ. Ο αστυνόμος Τόμας Αντρέασον από την πρωτεύουσα είναι ο πρώτος που καταφτάνει στον τόπο που ανακαλύφθηκε το πτώμα. Έχει περάσει αμέτρητα καλοκαίρια στο νησί και γνωρίζει καλά την περιοχή. Σύντομα η ταυτότητα του θύματος γίνεται γνωστή. Πρόκειται για τον Κρίστερ Μπεριγκρίεν, έναν άντρα που ζούσε μόνος του και αγνοείται από το Πάσχα. Κανένα στοιχείο δεν υπαινίσσεται εγκληματική ενέργεια και η αστυνομία είναι έτοιμη να χαρακτηρίσει το συμβάν ατύχημα, όταν η ξαδέλφη του Κρίστερ Μπεριγκρίεν ανακαλύπτεται άγρια δολοφονημένη σε μια πανσιόν του νησιού... Βαλ ΜακΝτέρμιντ Το τραγούδι της Σειρήνας Μετάφραση: Α. Μάντης Εκδόσεις: Καστανιώτη Σελ.: 464 Στην πόλη του Μπράντφιλντ έχουν ανακαλυφθεί τα πτώματα τεσσάρων αντρών. Το μυστήριο καλείται να αποκρυπτογραφήσει ο ειδικός ψυχολόγος Τόνι Χιλ. Όμως, ακόμα κι αυτός, ένας επαγγελματίας με μεγάλη εμπειρία από σκοτεινές υποθέσεις, έρχεται αντιμέτωπος με κάτι πρωτόγνωρο, μια φοβερή ακολουθία από σεξουαλικές δολοφονίες και αποτρόπαιους ακρωτηριασμούς. Ωστόσο, η κατάρτιση του ψυχολογικού προφίλ του συγκεκριμένου εγκληματία δεν είναι πέρα από τις δυνάμεις του Τόνι Χιλ. Και ο βασικός λόγος γι’ αυτό είναι το ίδιο του το παρελθόν, όλα όσα τον μετέτρεψαν σταδιακά στην ιδανική περίπτωση του ανθρώπου ο οποίος μπορεί να κατανοήσει σε βάθος τα κίνητρα ενός τέτοιου φονιά, με μυαλό στοιχειωμένο από εικόνες μεσαιωνικών, φριχτών βασανιστηρίων. Σε τούτη την ιστορία, πάντως, ο Τόνι Χιλ καθίσταται απρόσμενα και το ιδανικό θύμα. Ο κυνηγός τοποθετείται απέναντι στο θήραμά του σε μια θανάσιμη μάχη που διατηρεί αμείωτη την αγωνία του αναγνώστη ώς την τελευταία σελίδα. Ένα καθηλωτικό, σφιχτοδεμένο, πανέξυπνα γραμμένο μυθιστόρημα από τη Βαλ ΜακΝτέρμιντ που κρατά επάξια τα αιματοβαμμένα σκήπτρα της «βασίλισσας του ψυχολογικού θρίλερ» στον αγγλόφωνο κόσμο. Το «Τραγούδι της Σειρήνας» συνιστά μια περιπλάνηση στο μυαλό ενός σίριαλ κίλερ δίχως προηγούμενο.",http://www.topontiki.gr/article/286099/astynomikes-istories-gia-tis-diakopes-sas
Culture,topontiki.gr,Με τον αμερικανικό τρόπο,17.9.2018,ΠΟΝΤΙΚΙ ART," Αμέρικα ΑμέρικαΊθαν ΚέινινΜετάφραση: Αντώνης ΚαλοκύρηςΕκδόσεις ΚαστανιώτηΣελ.: 576 Το πολυσέλιδο αυτό μυθιστόρημα του Ίθαν Κέινιν τοποθετείται στην Αμερική των πρώτων χρόνων της δεκαετίας του ’70, επί κυβερνήσεως Νίξον. Η περιοχή στην οποία λαμβάνει χώρα η δράση βρίσκεται λίγο έξω από τη Νέα Υόρκη. Με μιαν αξιοζήλευτη ρεαλιστική γραφή κι αφήγηση, που δημιουργεί στον αναγνώστη μιαν απίστευτη οικειότητα με το περιβάλλον, παρακολουθούμε την αμερικανική πραγματικότητα της εποχής μέσα από δυο οικογένειες: μια εργατική και μια καπιταλιστική. Αν δεν επρόκειτο για την Αμερική ο διαχωρισμός αυτός θα ήταν ανοιχτός σε πολλές ιδεολογικές παρεξηγήσεις, που θα μας αποπροσανατόλιζαν περισσότερο παρά θα μας βοηθούσαν να κατανοήσουμε την πραγματικότητα. Λίγο - πολύ όλοι γνωρίζουμε τις ιδιαιτερότητες του αμερικανικού τρόπου ζωής, όπως αυτός διαμορφώθηκε μέσα από την κυρίαρχη ευρωπαϊκή επίδραση. Αυτή η πολυπολιτισμική σύνθεση – μέσω και λόγω της οποίας οργανώθηκε αυτή η μοναδική και ιδιαίτερη κοινωνική δομή – παγίωσε μια νέα κουλτούρα, με κύριο χαρακτηριστικό της ένα ξεκάθαρο σε όλους μοντέλο ζωής, όπου όλοι, άλλος ευκολότερα κι άλλος δυσκολότερα, έχουν την ευκαιρία τους στο όνειρο. Το αμερικανικό μοντέλο φαντάζει έτσι πιο συμβατό με την ανθρώπινη φύση και απαλλαγμένο από τις ευρωπαϊκές κοινωνικές προκαταλήψεις. Η Αμερική των αρχών του ’70 συνταράσσεται από τον πόλεμο του Βιετνάμ. Πρόκειται για έναν πόλεμο που διεξάγεται γεωγραφικά πολύ μακριά από την ίδια τη χώρα, πράγμα ωστόσο που δεν τη γλυτώνει από ένα εσωτερικό μέτωπο, το οποίο επηρεάζει καθοριστικά την πορεία της. Υπό τη βαριά σκιά του εσωτερικού αντίκτυπου του πολέμου, θα λέγαμε σε μια κεντρική αλλά και απόμερη ταυτόχρονα περιοχή της Αμερικής, παρακολουθούμε την ιστορία του νεαρού Κόρεϋ Σίφερ, γιου ενός εργάτη, και των Μέτερι, μιας οικογένειας πανίσχυρης, που παίζει ρόλο στην κεντρική αμερικανική πολιτική σκηνή. Από τη μια έχουμε μια καθαρά εργατική οικογένεια, αυτήν του Κόρεϋ Σίφερ, με τη μητέρα, μια σιωπηλή Αμερικανίδα νοικοκυρά που νοιάζεται για την οικογένειά της, και τον πατέρα, ένα υδραυλικό που εργάζεται με ευσυνειδησία σεβόμενος τη δουλειά του. Ο πατέρας Σίφερ είναι άριστος υδραυλικός και έχει συνείδηση του ρόλου και της θέσης του στην κοινωνία, πράγμα που τον κάνει υπερήφανο πολίτη. Από την άλλη, τον γιο Μέτερι, που κληρονόμησε από τον πατέρα μια τεράστια περιουσία, τη γυναίκα του και τις δυο του κόρες. Οι δυο αυτές οικογένειες φαινομενικά δεν έχουν κανένα κοινό. Εκπροσωπούν δυο εκ διαμέτρου αντιθέτους κόσμους: τόσο σε επίπεδο ζωής, όσο και σε επίπεδο δυνατοτήτων, οι διαφορές είναι συντριπτικές. Το ανθρώπινο πεπρωμένο και οι δυνατότητές του σε μια χώρα όπως η Αμερική κρύβει το μυστικό της υπεροχής της. Όλες οι εκδοχές είναι ανοιχτές. Σύντομα η αυτοκρατορία των Μέτερι θα γκρεμιστεί άδοξα – και ίσως άδικα – μέσα από την εμπλοκή της στην πολιτική, καθώς υποστηρίζει τον γερουσιαστή της Νέας Υόρκης Χένρι Μπονγουίλερ που διεκδικεί την Προεδρία των ΗΠΑ. Ο συνδυασμός πλούτου και εξουσίας με ηθικές αρχές και καλές προθέσεις δεν γλυτώνουν τους Μέτερι από τη σύγχρονη ύβρη: ο υπερβολικός πλουτισμός είναι αήθης. Ο Κόρεϋ Σίφερ που σπουδάζει χάρη στη γενναιοδωρία της οικογένειας των Μέτερι, τελικά παντρεύεται μια από τις κόρες των Μέτερι, που πλέον έχουν καταστραφεί. Η νέα πραγματικότητα που προκύπτει βρίσκει τον Σίφερ λίγο πιο πάνω κοινωνικά, και τους Μέτερι αρκετά πιο κάτω, σε μια νέα ζωή που προχωρά απρόσκοπτα κουβαλώντας τις αναμνήσεις της…",http://www.topontiki.gr/article/289266/me-ton-amerikaniko-tropo
Culture,topontiki.gr,Τα Αισχύλεια κλείνουν 44 χρόνια…,25.8.2018,ΜΗΝAΣ ΒΙΝΤΙAΔΗΣ," Ο λόγος σήμερα για τα Αισχύλεια του Δήμου Ελευσίνας, ένα από τα μακροβιότερα και πλέον συνεπή πολιτιστικά φεστιβάλ στην Ελλάδα, που γιορτάζει φέτος την 44η διοργάνωσή του, τη στιγμή που η πόλη υλοποιεί ήδη το πρόγραμμά της για τη μετάβαση σε Πολιτιστική Πρωτεύουσα της Ευρώπης 2021. Τα Αισχύλεια 2018 περιλαμβάνουν θεατρικές, μουσικές, κινηματογραφικές και εικαστικές παραστάσεις, καθώς στόχος τού φεστιβάλ είναι να αγκαλιάσει και να προβάλει όλες τις μορφές της τέχνης. Οι περισσότερες εκδηλώσεις θα πραγματοποιηθούν στο Παλαιό Ελαιουργείο, έναν χώρο που έχει άρρηκτα συνδεθεί με τα Αισχύλεια. Στο πρόγραμμα παίρνουν μέρος σημαντικοί τραγουδιστές και συνθέτες, όπως ο Θάνος Μικρούτσικος, ο Βασίλης Παπακωνσταντίνου, ο Στέφανος Κορκολής, ο Κωστής Μαραβέγιας, ο Φοίβος Δεληβοριάς με τη Μαρίνα Σάττι κ.ά. Επίσης αξιόλογες παραστάσεις, όπως ο «Προμηθέας Δεσμώτης» του Αισχύλου, σε σκηνοθεσία Μάρθας Φριτζήλα, ο «Ορέστης» του Ευριπίδη από το ΚΘΒΕ, σε σκηνοθεσία Γιάννη Αναστασάκη, ο «Αγαμέμνονας» του Αισχύλου, σε σκηνοθεσία Τσέζαρις Γκραουζίνις, η «Ηλέκτρα» του Σοφοκλή, σε σκηνοθεσία Θάνου Παπακωνσταντίνου, οι «Βάτραχοι» του Αριστοφάνη, με τον Λάκη Λαζόπουλο, σε σκηνοθεσία Κώστα Φιλίππογλου κ.ά. Στο πλαίσιο του φεστιβάλ εκδίδεται το φωτογραφικό λεύκωμα «Τροτύλη», με παράλληλη έκθεση του Βαγγέλη Γκίνη και κεντρικό θέμα το εργοστάσιο της Πυρκάλ, με το βλέμμα στραμμένο στο ανθρώπινο δυναμικό, που αποτελεί σίγουρα ένα πολύτιμο τεκμήριο για την πρόσφατη ιστορία του τόπου της Ελευσίνας. Μέσα από τη διαδικασία της φωτογράφισης και την αγωνία για την καλύτερη απόδοση της ατμόσφαιρας των μισοεγκαταλελειμμένων χώρων ο καλλιτέχνης συνέλαβε την ιδέα να στραφεί προς τη φωτογραφική αποτύπωση ανθρώπων που βίωσαν αυτούς τους χώρους εργασίας. Έτσι, η φωτογραφική καταγραφή έχει αποδώσει, πέραν των υλικών τεκμηρίων, και άυλα ανθρώπινα συναισθήματα και έχει μετατραπεί σε μια ζωντανή αφήγηση. (Επιμελήτρια: Λουίζα Καραπιδάκη). Το κινηματογραφικό πρόγραμμα προβολών περιλαμβάνει ταινίες ιδιαίτερου ενδιαφέροντος, οι οποίες προβάλλονται από τις 30 Αυγούστου ώς τις 18 Σεπτεμβρίου στον θερινό κινηματογράφο, στην παραλία της Ελευσίνας, με είσοδο μόλις 5 ευρώ. Η έναρξη γίνεται στις 30.8 με την ταινία «Άφτερλωβ», σε σκηνοθεσία Στέργιου Πάσχου. Ακολουθεί την 1.9 ο «Γιος της Σοφίας», σε σκηνοθεσία Ελίνας Ψύκου. Στις 3.9 προβάλλεται το «Τελευταίο σημείωμα», σε σκηνοθεσία Παντελή Βούλγαρη, στις 11.9 το «Suntan» του Αργύρη Παπαδημητρόπουλου, στις 15.9 ο «Θάνατος του ιερού ελαφιού» του Γιώργου Λάνθιμου και η κινηματογραφική αυλαία πέφτει στις 18.9 με προβολή ταινιών μικρού μήκους. Το σίγουρο είναι ότι θα κάνουμε πολλές εκδρομές στην Ελευσίνα…",http://www.topontiki.gr/article/286776/ta-aishyleia-kleinoyn-44-hronia
Culture,topontiki.gr,Ελευσίνα: Φεστιβάλ Αισχύλεια 2018 (Photos),26.8.2018,ΕΥΑ ΜΠΟΥΡΓAΝΗ," Ξεκινάει η 44η διοργάνωση μιας από τις καλύτερες πολιτιστικές γιορτές στην Ελλάδα Το Φεστιβάλ Αισχύλεια, ένα από τα μακροβιότερα πολιτιστικά φεστιβάλ στην Ελλάδα, επανέρχεται για μια ακόμη φορά. Έχοντας τιμηθεί ως ένα από τα καλύτερα της Ευρώπης, οι οργανωτές φιλοδοξούν για ακόμη μια χρονιά να προβάλουν και να αναδείξουν κάθε μορφή τέχνης, περιλαμβάνοντας θεατρικές, κινηματογραφικές, μουσικές και εικαστικές εκδηλώσεις υψηλής ποιότητας και αισθητικής. Το Φεστιβάλ των Αισχυλείων διοργανώνει ο Δήμος Ελευσίνας δίνοντας ένα ξεχωριστό στίγμα πολιτισμού σε μια εποχή, μάλιστα, που η πόλη έχει ήδη ξεκινήσει να υλοποιεί με επιτυχία το πρόγραμμά της προς τη μετάβασή της σε Πολιτιστική Πρωτεύουσα της Ευρώπης 2021. Οι περισσότερες εκδηλώσεις θα πραγματοποιηθούν στο Παλαιό Ελαιουργείο, έναν χώρο που το φιλότεχνο κοινό έχει αγαπήσει καταφθάνοντας από κάθε γωνιά της Αττικής προκειμένου να τις παρακολουθήσει. Άλλωστε, τα Αισχύλεια έχουν πια συνδεθεί άρρηκτα με την Ελευσίνα και τον πολιτισμό της, που αποτελεί, πια, για την πόλη τρόπο ζωής. Θάνος Μικρούτσικος Ο Θάνος Μικρούτσικος με τη Ρίτα Αντωνοπούλου, ο Κώστας Θωμαΐδης, ο Γιώργος Μεράντζας, ο Μιλτιάδης Πασχαλίδης, ο Βασίλης Παπακωνσταντίνου, ο Στέφανος Κορκολής, ο Χρήστος Θηβαίος με τη Μαρία Παπαγεωργίου, ο Κωστής Μαραβέγιας, όπως και ο Φοίβος Δεληβοριάς με τη Μαρίνα Σάττι είναι μόνο κάποιοι από τους σημαντικούς καλλιτέχνες που θα δώσουν το δικό τους στίγμα και μια ιδιαίτερη νότα στο πρόγραμμα του φεστιβάλ, ενώ ξεχωριστές θα είναι και οι παραστάσεις που θα παρουσιαστούν στο κοινό, προσφέροντας γνήσια ψυχαγωγία. Βασίλης Παπακωνσταντίνου Κάποιες από αυτές είναι ο «Προμηθέας Δεσμώτης» του Αισχύλου σε σκηνοθεσία Μάρθας Φριτζήλα, ο «Ορέστης» του Ευριπίδη σε σκηνοθεσία Γιάννη Αναστασάκη, ο «Αγαμέμνονας» του Αισχύλου σε σκηνοθεσία Τσέζαρις Γκραουζίνις, η «Ηλέκτρα» του Σοφοκλή σε σκηνοθεσία Θάνου Παπακωνσταντίνου, καθώς και οι «Βάτραχοι» του Αριστοφάνη σε σκηνοθεσία Κώστα Φιλίππογλου. Η «Ηλέκτρα» του Σοφοκλή σε σκηνοθεσία Θάνου Παπακωνσταντίνου Αξίζει, επίσης, να αναφερθούμε στη μεγάλης κλίμακας εικαστική εγκατάσταση «Τιτανομαχία, Πέτρες και Κόκαλα» της Μαρίας Παπαδημητρίου, η οποία δημιουργήθηκε ειδικά για το Παλαιό Ελαιουργείο και αποτελεί μια παραγωγή της «Ελευσίνα 2021», στο πλαίσιο του Φεστιβάλ Αισχύλεια. Με επιμελητές τον Γιώργο Τζιρτζιλάκη και τον Θεόφιλο Τραμπούλη, η εγκατάσταση αυτή πραγματεύεται την αρχαιολογική παράδοση και τη βιομηχανία, επιχειρώντας να προβάλει τον τρόπο με τον οποίο αυτά τα εκ διαμέτρου αντιθετικά στοιχεία συνδέονται, συμβιώνουν και συνυπάρχουν αρμονικά, προσδίδοντας ένα ιδιαίτερο ενδιαφέρον στη φυσιογνωμία της πόλης. ""Ορέστης"" του Ευρυπίδη σε σκηνοθεσία Γιάννη Αναστασάκη Στο πλαίσιο του φεστιβάλ εκδίδεται, τέλος, το φωτογραφικό λεύκωμα «Τροτύλη» με παράλληλη έκθεση του Βαγγέλη Γκίνη, θέμα της οποίας είναι το εργοστάσιο της Πυρκάλ.\ Μέσα από τη διαδικασία της φωτογράφησης, ο καλλιτέχνης δεν αρκείται, ωστόσο, στη φωτογραφική απόδοση των υλικών τεκμηρίων, αλλά επιχειρεί να αποτυπώσει την ανθρώπινη πλευρά. Έτσι, οι μισοεγκαταλελειμμένοι τόποι εμπλουτίζονται με τα ζωντανά συναισθήματα των ανθρώπων που βίωσαν αυτούς τους χώρους εργασίας, δίνοντας το αποτέλεσμα μιας ζωντανής αφήγησης με άκρως ενδιαφέρουσες πληροφορίες για την ιστορία του τόπου της Ελευσίνας. (Επιμελήτρια: Λουίζα Καραπιδάκη).  Το πρόγραμμα Οι φετινές εκδηλώσεις ξεκινούν στις 26 Αυγούστου με τον Στέφανο Κορκολή στο πιάνο και τη Σοφία Μανουσάκη να ερμηνεύει μουσικά τους ποιητές μας στον αρχαιολογικό χώρο της Ελευσίνας σε μια βραδιά γεμάτη συγκίνηση και συμβολισμούς, ενώ την επόμενη ημέρα (27.8) ανοίγει η θεατρική αυλαία του φεστιβάλ με τον «Προμηθέα Δεσμώτη» του Αισχύλου. Ακολουθεί ο «Ορέστης» του Ευριπίδη από το Κρατικό Θέατρο Βορείου Ελλάδος σε σκηνοθεσία Γιάννη Αναστασάκη (29.8), ενώ δυο μέρες αργότερα, στις 31 Αυγούστου, τον λόγο παίρνει η παράδοση με έναν τρόπο άκρως ανατρεπτικό από τους ΘΡΑΞ ΠΑΝΚC. Στις 2 Σεπτεμβρίου το φιλότεχνο κοινό θα έχει την ευκαιρία να παρακολουθήσει τον «Πλούτο» του Αριστοφάνη από τον θίασο του Εθνικού Θεάτρου σε σκηνοθεσία Nikita Milivojevic, ενώ στις 4 Σεπτεμβρίου σειρά έχουν οι μικροί μας φίλοι με την παράσταση «Χάνσελ και Γκρέτελ», που υπόσχεται να μοιράσει αμέτρητα παιδικά χαμόγελα! Στις 5 Σεπτεμβρίου ο μοναδικός Βασίλης Παπακωνσταντίνου έρχεται να ψυχαγωγήσει το κοινό όπως μόνο εκείνος ξέρει να κάνει, ενώ δυο μέρες αργότερα (7.9) ανεβαίνει το πρώτο έργο της τριλογίας της «Ορέστειας» του Αισχύλου, «Αγαμέμνων», σε σκηνοθεσία Τσέζαρις Γκραουζίνις. Στις 9 Σεπτεμβρίου ο ημιμαραθώνιος «Στα ίχνη της Ιεράς Οδού» επανέρχεται ακόμα πιο δυναμικά με την τέταρτη διοργάνωσή του, προσκαλώντας όσους θέλουν να δοκιμάσουν τις αθλητικές τους επιδόσεις κάνοντας τη διαδρομή 21 χιλιομέτρων από την Αθήνα μέχρι την Ελευσίνα μέσω της Ιεράς Οδού, ενώ την επόμενη μέρα (10.9) το κοινό θα παρακολουθήσει την «Ηλέκτρα» από τον θίασο του Εθνικού Θεάτρου σε σκηνοθεσία Θάνου Παπακωνσταντίνου. Στις 12 Σεπτεμβρίου ο ιδιαίτερα αγαπητός στο ευρύ κοινό Κωστής Μαραβέγιας διοργανώνει το μεγαλύτερο πάρτι της χρονιάς σε μια συναυλία που θα απογειώσει τους θαυμαστές του στο Παλαιό Ελαιουργείο, ενώ στις 13 Σεπτεμβρίου παρουσιάζονται στο κοινό οι ξεκαρδιστικοί «Βάτραχοι» του Αριστοφάνη σε σκηνοθεσία Κώστα Φιλίππογλου. Στις 14 Σεπτεμβρίου στη σκηνή ανεβαίνει ο Χρήστος Θηβαίος έχοντας στο πλευρό του τη Μαρία Παπαγεωργίου σε ένα πρόγραμμα με πλούσιες εικόνες τόσο από το παρελθόν όσο και από το μέλλον της προσωπικής τους πορείας, ενώ στις 16 Σεπτεμβρίου τη σκυτάλη παίρνει η παράσταση «Κάτω από τον Ίσκιο του Βουνού» του Γιάννη Ρίτσου σε σκηνοθεσία Νάνας Παπαδάκη. Μια μέρα αργότερα, στις 17 Σεπτεμβρίου, ο Θάνος Μικρούτσικος με τη Ρίτα Αντωνοπούλου, τον Κώστα Θωμαΐδη, τον Γιώργο Μεράντζα και τον Μίλτο Πασχαλίδη μάς ταξιδεύουν μουσικά σε όμορφα χρόνια και αγαπημένες μελωδίες, ενώ στις 19 Σεπτεμβρίου ο Φοίβος Δεληβοριάς καλεί τη Μαρίνα Σάττι και μας παρουσιάζουν ένα μοναδικό «flea market» με τραγούδια από όλο τον κόσμο, από τα Βαλκάνια ώς την παλιά Αμερική κι από την Αραβία ώς τη μεσαιωνική Γαλλία. Τέλος, στις 23 Σεπτεμβρίου τη σκυτάλη παίρνει η Θεατρική Σκηνή του Δήμου Ελευσίνας παρουσιάζοντας τους «Παλαιστές» του Στρατή Καρρά. Όσον αφορά το κινηματογραφικό πρόγραμμα, περιλαμβάνονται ταινίες ιδιαίτερου ενδιαφέροντος, οι οποίες προβάλλονται από τις 30 Αυγούστου ώς τις 18 Σεπτεμβρίου στον θερινό κινηματογράφο στην παραλία της Ελευσίνας. Info Παλαιό Ελαιουργείο Ελευσίνας, Παραλία Ελευσίνας (εκτός αν αναγράφεται άλλος χώρος στο πρόγραμμα) Από 26.8 έως 30.11.2018 Κεντρικό πρόγραμμα: 26 Αυγούστου - 23 Σεπτεμβρίου Κινηματογραφικές προβολές: 30 Αυγούστου - 19 Σεπτεμβρίου Εικαστικά: Σεπτέμβριος - Νοέμβριος 12 ευρώ - 5 ευρώ μειωμένο (Εκτός αν αναφέρεται κάτι διαφορετικό στο πρόγραμμα) Πρόσθετες πληροφορίες/κρατήσεις: www.aisxylia.gr",http://www.topontiki.gr/article/286785/eleysina-festival-aishyleia-2018-photos
Culture,topontiki.gr,"Βασίλη, πες μου ένα παραμύθι…",22.9.2018,ΜΗΝAΣ ΒΙΝΤΙAΔΗΣ," Απόψε πριν κοιμηθώ, θέλω να ξαναγίνω παιδί και ν’ ακούσω ένα παραμύθι. Ο τίτλος του είναι «Η παράξενη παρέα του Ορφέα», εκδόσεις Λιβάνη, σαράντα σελίδες με ένα έμμετρο παραμύθι του Βασίλη Κάργα για τη δύναμη της μουσικής, την αξία της φιλίας, της τέχνης και την αποδοχή της διαφορετικότητας. Μια φορά κι έναν καιρό/ ήταν ένα καγκουρό/ που ’πινε πολύ νερό/ μα δεν έλεγε το ρο/ Ήτανε και μια καμήλα/ που μασούσε όλο μήλα / Μια χελώνα με μπικίνι/ κολυμπούσε στην Κερκίνη. «Αφορμή για να γράψω το παραμύθι ήταν ο μυθικός Ορφέας, που από παιδί ακόμα έδειξε την αγάπη του και την κλίση του στη μουσική και η πεντάχρονη κόρη μου, η Ευαγγελίνα. Ο ίδιος ο θεός Απόλλωνας του δίδαξε τη μουσική και του χάρισε τη λύρα του, την οποία μάλιστα εξέλιξε. Η δύναμη της μουσικής του ήταν τέτοια που ημέρευε και σαγήνευε τα θηρία. Έπαιζε τόσο αρμονικά τη λύρα και τραγουδούσε τόσο γλυκά, που λένε ότι και τα άγρια ζώα του δάσους μαζεύονταν γύρω του για να τον ακούσουν. Στο παραμύθι μου, ο Ορφέας σαγηνεύει με τη λύρα του και το τραγούδι του αγαπημένα ζώα των παιδιών, που ξεκίνησαν ένα μακρύ ταξίδι για να τον συναντήσουν στη Θράκη και τους αλλάζει τη μοίρα. Πρόκειται για μια σύγχρονη, παιδική «Κιβωτό του Νώε». Είναι ένα παραμύθι για τη δύναμη της μουσικής, για τις αξίες της φιλίας και της συντροφικότητας και για την αποδοχή της διαφορετικότητας. Χωρίς να είναι διδακτικό αλλά με τρόπο διασκεδαστικό και παιγνιώδη διάθεση, περνάει στο παιδί το μήνυμα ότι η μουσική, η τέχνη, η φιλία, η συντροφικότητα, η συλλογικότητα, η αποδοχή της διαφορετικότητας βοηθούν τον άνθρωπο να ξεπεράσει τα ατομικά του προβλήματα και να ενταχθεί σε κοινωνικές ομάδες» «Το παραμύθι είναι έμμετρο. Είναι γραμμένο σε στιχάκια. Το γεγονός ότι είναι έμμετρο βοηθάει τα παιδιά 3 - 10 ετών, τα οποία μαθαίνουν ακόμα τη γλώσσα, να γνωρίσουν – να εξοικειωθούν – και με τον ρυθμό της γλώσσας. Το παιδί μπορεί εύκολα να το απομνημονεύσει, να το μάθει, να το τραγουδήσει. Το ότι έχει μέτρο, έξαλλου, το καθιστά εύκολο να μελοποιηθεί, να τραγουδηθεί… Πρόκειται, λοιπόν, για ένα παραμύθι αστείο και διασκεδαστικό, ένα παραμύθι με ρυθμό και παιγνιώδη διάθεση, που αναδεικνύει όχι μόνον τη δύναμη των θετικών συναισθημάτων, μα και τη δύναμη των λέξεων, τους συνειρμούς των ήχων, τις δυνατότητες της γλώσσας». Η εξαιρετική εικονογράφηση της Παναγιώτας Καρτσακάλη, που τιμήθηκε με το ειδικό βραβείο εικονογράφησης παιδικού βιβλίου από την κριτική επιτροπή των Βραβείων Βιβλίου Public, βοηθά το παιδί να οπτικοποιήσει τις εικόνες και να αναπτύξει τη φαντασία του.",http://www.topontiki.gr/article/290174/vasili-pes-moy-ena-paramythi
Culture,topontiki.gr,Το Classic Rock επιστρέφει στο Ηρώδειο!,17.9.2018,ΕΥΑ ΜΠΟΥΡΓAΝΗ," H Φιλαρμονική Ορχήστρα Πράγας σε σύμπραξη με την Κρατική Ορχήστρα Αθηνών Μια από τις μεγαλύτερες ευρωπαϊκές ορχήστρες, η Φιλαρμονική Ορχήστρα της Πράγας παρουσιάζει – σε σύμπραξη με την Κρατική Ορχήστρα Αθηνών – τη συναυλία με την οποία η ροκ μουσική μπόρεσε να εισέλθει και να ακουστεί σε όλες τις μεγάλες όπερες της Ευρώπης. Το Classic Rock επιστρέφει για ακόμη μια χρονιά στο Ηρώδειο με τις πιο δυνατές εκπλήξεις και φυσικά, τις μεγαλύτερες ροκ επιτυχίες. Την Παρασκευή 21 και το Σάββατο 22 Σεπτεμβρίου 2018 αγαπημένα τραγούδια των μεγαλύτερων ροκ συγκροτημάτων παρουσιάζονται με συμφωνικό ήχο και με τη συνοδεία ηλεκτρικών οργάνων, καλώντας μας να ζήσουμε μια ανεπανάληπτη μουσική εμπειρία. Καταξιωμένοι καλλιτέχνες αλλά και διάσημοι προσκεκλημένοι ενώνονται στη σκηνή και ερμηνεύουν τις μεγαλύτερες επιτυχίες των Pink Floyd, Led Zeppelin, Deep Purple, Queen, U2, Europe, Alannah Myles υπό τη μουσική διεύθυνση του μαέστρου, συνθέτη και ενορχηστρωτή Friedemann Riehle. Κατά το δεύτερο μέρος της συναυλίας, στο πλευρό τους θα βρίσκονται οι John Lees’ Barclay James Harvest οι οποίοι, με αφορμή τα 50 χρόνια της επιτυχημένης πορείας τους, ερμηνεύουν κομμάτια όπως το «Poor man’s moody blues», το «Hymn» αλλά και ροκ τραγούδια άλλων μεγάλων δημιουργών που το κοινό αγάπησε και ξεχώρισε. Το «Αnother Brick In The Wall» των Pink Floyd, το «Kashmir» και το «Stairway To Heaven» των Led Zeppelin, το «One» των U2 ή το «The Show Must Go On» των Queen είναι μόνο λίγα από τα τραγούδια που θα ακουστούν σε μια βραδιά που αναμένεται να μείνει αξέχαστη! Πρόκειται για μια συναυλία όπου σπουδαίοι κλασικοί αλλά και ροκ μουσικοί ενώνουν τις δυνάμεις τους και μας «ταξιδεύουν» μουσικά σε μια δυνατή σύμπραξη συμφωνικού και ηλεκτρικού ήχου. Ένα μοναδικό πρόγραμμα που έχει παρουσιαστεί σε όλον τον κόσμο από τη Φιλαρμονική Ορχήστρα της Πράγας σε σύμπραξη με μεγάλες ορχήστρες, σημειώνοντας πάντοτε τεράστια επιτυχία και sold-out εμφανίσεις. Άλλωστε, διάσημοι ροκ μουσικοί, κριτικοί αλλά και θεατές που έζησαν αυτήν την εμπειρία συμφωνούν ότι ποτέ στο παρελθόν η ροκ μουσική δεν έχει εκτελεστεί από κλασική ορχήστρα με πιο αυθεντικό τρόπο! Όταν, λοιπόν, μιλάμε για Classic Rock αναφερόμαστε σε ένα συγκλονιστικό κράμα ήχων και εικόνων και αναμφισβήτητα, σε μια μουσική εμπειρία που αξίζει να ζήσετε! ======================== Φιλαρμονική Ορχήστρα της Πράγας Η Φιλαρμονική Ορχήστρα της Πράγας αποτελείται από κορυφαίους μουσικούς της Τσεχίας υπό τη διεύθυνση του Γερμανού μαέστρου Friedemann Riehle. Πρόκειται για μια από τις ηγετικές ορχήστρες στην Ευρώπη, αριθμώντας περίπου 200 ηχογραφήσεις κάθε χρόνο. Οι David Lynch, Elmer Bernstein και Roman Polanski αποτελούν λίγα μόνο από τα πρόσωπα του κινηματογραφικού κόσμου για τα οποία έχει παίξει και ηχογραφήσει, ενώ έχει κυκλοφορήσει πάνω από 100 cds για soundtracks. Κάθε χρόνο, μάλιστα, η Πρωτοχρονιάτικη Συναυλία της Φιλαρμονικής Ορχήστρας της Πράγας, με μαέστρο τον F. Riehle, αποτελεί ένα από τα σπουδαιότερα γεγονότα της κλασικής μουσικής σκηνής της Τσεχίας. Ο διευθυντής της ορχήστρας, F. Riehle, κατάφερε να ενσωματώσει τη μουσική του 20ού αιώνα στο κλασικό ρεπερτόριο, παίζοντας σε συναυλίες θρυλικά ροκ κομμάτια των Deep Purple, Pink Floyd, Led Zeppelin, Queen κ.ά. με κλασική ενορχήστρωση, ενώ κατόρθωσε να κάνει τη συμφωνική μουσική προσιτή στο ευρύ κοινό και κυρίως τους νέους, προσαρμόζοντας μεγάλα συμφωνικά έργα των Bruckner και Mahler σε μικρότερα κομμάτια διάρκειας περίπου επτά λεπτών, κάτι που αργότερα ενέπνευσε και πολλούς άλλους μαέστρους. Κρατική Ορχήστρα Αθηνών Η Κρατική Ορχήστρα Αθηνών είναι το αρχαιότερο ορχηστρικό μουσικό σύνολο στην Ελλάδα. Από την ίδρυσή της έως και σήμερα, αποτελεί τον κυριότερο εκφραστή της εγχώριας συνθετικής παραγωγής, δίνοντας παράλληλα στους Έλληνες τη δυνατότητα επικοινωνίας με τα αριστουργήματα του παγκόσμιου ρεπερτορίου. Η παρουσία της στα πολιτιστικά δρώμενα είναι σταθερή, πραγματοποιώντας περισσότερες από πενήντα συναυλίες κάθε χρόνο, ενώ σπουδαίο κρίνεται το εκπαιδευτικό αλλά και κοινωνικό έργο που επιτελεί τόσο εντός Αθηνών όσο και σε πολλές πόλεις της ελληνικής περιφέρειας. Κατά την πολύχρονη ιστορία της, η Κρατική Ορχήστρα Αθηνών έχει συμπράξει με εξέχοντες αρχιμουσικούς και κορυφαίους σολίστ, μεταξύ των οποίων οι: Ρίχαρντ Στράους, Βάινγκαρτνερ, Κνάπερτσμπους, Βάλτερ, Μητρόπουλος, Γιόχουμ, Μαρκέβιτς, Μάαζελ, Τεμιρκάνοφ, Ρούμπινσταϊν, Κεμπφ, Κορτώ, Κράισλερ, Τιμπώ, Καζάλς, Ροστροπόβιτς, Μπρέντελ, Μπάρενμποϊμ και Άργκερι. Διευθυντές της Ορχήστρας έχουν διατελέσει κατά το παρελθόν οι Φιλοκτήτης Οικονομίδης, Θεόδωρος Βαβαγιάννης, Ανδρέας Παρίδης, Μάνος Χατζιδάκις, Γιάννης Ιωαννίδης, Αλέξανδρος Συμεωνίδης, Άρης Γαρουφαλής, Βύρων Φιδετζής και Βασίλης Χριστόπουλος, ενώ από τον Μάιο του 2014 διευθυντής της Κρατικής Ορχήστρας Αθηνών είναι ο Στέφανος Τσιαλής. INFO Ηρώδειο, Πεζόδρομος Διον. Αρεοπαγίτου Αθήνα Σάββατο 21 και Κυριακή 22.9.2018 στις 21.00 Πρόσθετες πληροφορίες / Κρατήσεις: 2107298930",http://www.topontiki.gr/article/289264/classic-rock-epistrefei-sto-irodeio
Culture,topontiki.gr,"PhotoBiennale 2018 – Έκθεση του Κωστή Αντωνιάδη: Φωτογραφίες, αλήθειες και ψέματα 1985 - 2018",9.9.2018,ΕΥΑ ΜΠΟΥΡΓAΝΗ," Tο Μορφωτικό Ίδρυμα Εθνικής Τραπέζης, το Μουσείο Φωτογραφίας Θεσσαλονίκης και το Μουσείο Μπενάκη συνδιοργανώνουν – στο πλαίσιο της PhotoΒiennale 2018 / 23ης Διεθνούς Φωτογραφικής Συνάντησης – την έκθεση φωτογραφίας του Κωστή Αντωνιάδη «Φωτογραφίες, Αλήθειες και Ψέματα 1985-2018». Μια έκθεση που, διαχωρισμένη σε οκτώ θεματικές ενότητες οι οποίες υλοποιήθηκαν σε διαφορετικές χρονικές περιόδους από το 1985 έως το 2018, αναδεικνύει περίτεχνα τη μοναδική ικανότητα του Κωστή Αντωνιάδη να ελίσσεται ανάμεσα σε χρήσεις και νοήματα, καθώς και να συνδυάζει αρμονικά ετερόκλητα στοιχεία και μορφές σε νέους συσχετισμούς. Θραύσματα εικόνων της πόλης, εικονικές προτομές ηρώων, φθαρμένες εικόνες προσώπων και σωμάτων, όπως επίσης μυστικές συλλογές και ντοκουμέντα συνθέτουν τις αφηγήσεις του δημιουργού, διερευνώντας τη σχέση της φωτογραφίας με το φανταστικό και την πραγματικότητα. Κατά τη δεκαετία του ’80 παρατηρούμε τα έργα να εμφανίζονται είτε σε διαφημιστικά ταμπλό είτε σε τοίχους απομονωμένων κτιρίων, ενώ λίγα χρόνια αργότερα οι δημιουργίες αναδύονται μέσα από γυάλινες φωτογραφικές πλάκες και ξεθωριασμένες σελίδες σημειωμάτων. Το 2013 είναι εμφανής η ανανέωση τόσο των φωτογραφικών υλικών όσο και των μεθόδων επεξεργασίας. Βλέπουμε, λοιπόν, πρόσωπα τυπωμένα σε αιωρούμενες διαφάνειες να συσχετίζονται άμεσα με ηρωίδες της αρχαίας τραγωδίας, της όπερας και του θεάτρου, ενώ τεμαχισμένα αντρικά και γυναικεία σώματα συνθέτουν νέες μορφές και νέες προσεγγίσεις. Η πιο πρόσφατη εργασία που παρουσιάζεται στην έκθεση επιχειρεί να απαντήσει σε ερωτήματα που απασχολούν ιδιαίτερα τον Κωστή Αντωνιάδη αναφορικά με τη σχέση της πραγματικότητας και της απεικόνισής της. Ο δημιουργός μελετά τις μεταλλάξεις που υφίστανται τα φωτογραφικά ντοκουμέντα μέχρι αυτά να ενσωματωθούν σε εκθεσιακούς χώρους και διερωτάται τι είναι τελικά αυτό που απομένει σε αυτά από την πραγματική ιστορία που επιδιώκουν να «πουν». Ξεχωριστή θέση στην έκθεση κατέχει το οικογενειακό φωτογραφικό λεύκωμα του Αντωνιάδη, το οποίο διακρίνεται είτε από ανοίκειες και αυθόρμητες πόζες και στιγμιότυπα είτε από σκηνές στις οποίες «φαντάσματα» της οικογένειας εμφανίζονται σε ύφος πνευματιστικής φωτογραφίας του 19ου αιώνα. Καθεμιά από τις θεματικές ενότητες πραγματεύεται την υλική φθορά και τη μνήμη, την αλήθεια και το ψέμα, έννοιες που απασχόλησαν έντονα τον Κωστή Αντωνιάδη και τις οποίες «δοκιμάζει» μέσα από το σώμα μιας φωτογραφίας. Στην πρώτη ενότητα της έκθεσης με τίτλο «Αφίσες (1985 - 1986)», οι εικόνες των διαφημιστικών ταμπλό της Αθήνας αντικαθίστανται με πρόσωπα και σκηνές της καθημερινότητας, παρουσιάζοντας πόσο διαφορετικά είναι αυτά τα πρόσωπα όταν μπαίνουν στη θέση των προσώπων της διαφήμισης και πόσο διαφορετική είναι η εικόνα της πόλης όταν γεμίζουν με την παρουσία τους κάθε γωνιά της. Ακολουθεί η σειρά «Τοιχογραφίες (1989)» που απεικονίζει πρόσωπα και σκηνές της καθημερινότητας σε τοίχους ρωμαϊκών επαύλεων. Σε αυτή την ενότητα βλέπουμε για πρώτη φορά την εισαγωγή της πόζας στα μοντέλα, με τα πρόσωπα να στέκονται ή να χειρονομούν με βάση γνωστές σκηνές από τη ζωγραφική και τη γλυπτική. Στην πρώιμη αυτή διαδικασία ένθεσης των φωτογραφιών, ο Κωστής Αντωνιάδης χρησιμοποίησε φωτογραφικές μηχανές μεγάλου φορμά, αυτοσχέδιες εκτυπωτικές μηχανές και φωτογραφικά υλικά, με σκοπό να επιτύχει την καλύτερη δυνατή ευκρίνεια στις φωτογραφίες του, καθώς και την επιδιωκόμενη αληθοφάνεια στο φωτογραφικό ντοκουμέντο του. Στις ενότητες «Μυστικά και Συλλογή» η ψηφιακή τεχνολογία όπως και οι νέες προσεγγίσεις κάνουν την εμφάνισή τους. Πιο συγκεκριμένα, στα «Μυστικά» βλέπουμε πρόσωπα νέων να αναδύονται μέσα από τις ξεθωριασμένες σελίδες, με εμφανή τα σημάδια φθοράς από το συχνό ξεδίπλωμα, ενώ στη «Συλλογή» τα πρόσωπα εμφανίζονται σε γυάλινες πλάκες από τις οποίες έχει αφαιρεθεί το θέμα, με το υπόβαθρο να είναι για ακόμη μια φορά «γυμνό» από κάθε είδους πληροφορία. Στη σειρά «Ήρωες και Ηρωίδες», τα πρόσωπα που απεικονίζονται στις φωτογραφίες αναπαριστούν πρωταγωνιστές από κλασικές τραγωδίες, όπερες και θεατρικά έργα, ενώ συνοδεύονται από ένα κείμενο - απόσπασμα των έργων στην πρωτότυπη, συνήθως, γλώσσα. Εκεί συναντάμε λοιπόν τον Οθέλλο του Σαίξπηρ ή την Ελένη από τις «Τρωάδες» του Ευριπίδη με ένα από τα ερωτήματα που γεννιούνται να διερευνά κατά πόσο αλλάζει η αύρα μιας μορφής όταν συνδεθεί με ένα επικό όνομα. Ακολουθεί η ενότητα «Fragments», στην οποία ο Κωστής Αντωνιάδης μελετά συστηματικά την εικονογραφική φύση της φωτογραφίας. Τεμαχισμένα ανδρικά και γυναικεία σώματα, ενσωματωμένα σε ξύλινο υπόστρωμα, επιδιώκεται να αυτονομηθούν ως εικόνες, προτείνοντας νέες αφηγήσεις. Ξεχωριστή θέση στο έργο του Κωστή Αντωνιάδη έχει η εγκατάσταση «Αλήθειες και Ψέματα (1991 - 2013)». Πρόκειται για ένα έργο που δημιουργήθηκε σε ένα διάστημα είκοσι χρόνων και στο οποίο περιλαμβάνονται τρεις ενότητες, με κύριο θέμα και των τριών την οικογενειακή φωτογραφία. Στην πρώτη ενότητα, τις «Μαύρες Φωτογραφίες (1991)», ο Αντωνιάδης αντέγραψε και μεγέθυνε φωτογραφίες τόσο της στενής όσο και της ευρύτερης οικογένειας χωρίς να παρέμβει καθόλου στο αισθητικό αποτέλεσμα. Επέλεξε, ωστόσο, πόζες περίεργες και σφιγμένες, που σε καμιά περίπτωση δεν παρέπεμπαν σε κλίμα οικογενειακής ευτυχίας και κοινωνικής αφομοίωσης. Στη δεύτερη ενότητα, με τίτλο «Τετράδια (1995)», ο καλλιτέχνης επιχειρεί ένα βήμα παρακάτω, επιχειρώντας να παρουσιάσει φωτογραφικά τις οικογενειακές αναμνήσεις. Κοιτά τους γονείς του ενώ ποζάρουν, αγκαλιάζει τη μητέρα του, παρακολουθεί τον εαυτό του και τον αδελφό του να παίζουν... Κατόπιν, την εμφάνισή τους κάνουν τα «οικογενειακά φαντάσματα» που – σε ύφος πνευματιστικής φωτογραφίας του 19ου αιώνα – έρχονται να ταράξουν τη γαλήνη του. Σε αυτήν τη σειρά βλέπουμε έναν συνδυασμό από αναμνήσεις, ψηφιακές ωριμάνσεις αλλά και υπερβολές. Το μυστήριο που «αγκαλιάζει» τις φωτογραφίες αυτές επιχειρεί να αναπαραστήσει την αλήθεια και το ψέμα που συνυπάρχουν σε μια φωτογραφία. Η εγκατάσταση «Κενό μνήμης (1981-2001)» αναφέρεται σε ένα διάστημα που ο Κωστής Αντωνιάδης τραβούσε φωτογραφίες χωρίς να εμφανίζει τα φιλμ, ευελπιστώντας ότι μια μελλοντική θέασή τους θα ήταν απαλλαγμένη από συμφραζόμενα, όπως όταν ανασύρει κανείς εικονικές αναμνήσεις από αρχεία αγνώστων... Στην πιο πρόσφατη εργασία με τίτλο «Μεταλλάξεις» συναντάμε ερωτήματα που απασχόλησαν ιδιαίτερα τον καλλιτέχνη. Πρόκειται για τη σχέση ανάμεσα στην πραγματικότητα και την απεικόνισή της. Περιγράφοντας σχολαστικά τη συλλογή, τον καθαρισμό, τη μελέτη και την παρουσίαση των φωτογραφιών ως πολύτιμων πλέον αντικειμένων τέχνης, ο Κωστής Αντωνιάδης μας καλεί να αναρωτηθούμε τι απομένει τελικά σε αυτά από την πραγματικότητα και την αλήθεια τους. Τα εγκαίνια της έκθεσης θα πραγματοποιηθούν την Παρασκευή 14 Σεπτεμβρίου 2018 στις 20. 30 στο Πολιτιστικό Κέντρο Θεσσαλονίκης του ΜΙΕΤ. INFO: Μορφωτικό Ίδρυμα Εθνικής Τραπέζης - Πολιτιστικό Κέντρο Θεσσαλονίκης - Βίλα Καπαντζή, Λεωφόρος Βασιλίσσης Όλγας 108, Θεσσαλονίκη Διάρκεια: Από 14.9 έως 11.11.2018 Ωράριο έκθεσης: Τρίτη - Κυριακή: 10:30-18:00 (Δευτέρα κλειστά) Είσοδος ελεύθερη Πληροφορίες / Κρατήσεις: Τηλ.: 2310295170-1 (καθημερινές 9.00 - 14.30) και 2310295149 (τις ώρες λειτουργίας της έκθεσης) / www.thmphoto.gr",http://www.topontiki.gr/article/288422/photobiennale-2018-ekthesi-toy-kosti-antoniadi-fotografies-alitheies-kai-psemata-1985
Culture,topontiki.gr,Η ατζέντα της εβδομάδας,7.9.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 12/9. Παρασκευή 7.9 Θέατρο.  «Θεσμοφοριάζουσες» του Αριστοφάνη στο Θέατρο Βράχων. Ο Ευρυπίδης βρίσκεται σε δύσκολη θέση γιατί οι γυναίκες στη μεγάλη τους γιορτή, τα «Θεσμοφόρια», είναι αποφασισμένες να τον τιμωρήσουν επειδή τις δυσφημεί στα έργα του. Η λύση που βρίσκει ο ίδιος προκειμένου να αποτρέψει τον κίνδυνο, είναι να στείλει στη γιορτή έναν δικό του άνθρωπο, ο οποίος – ντυμένος γυναίκα – θα επιχειρήσει να τον υπερασπιστεί. Τον δύσκολο και απαιτητικό αυτόν ρόλο αναλαμβάνει ο Μνησίλοχος. Ένα έργο που, με όπλα το χιούμορ και την ευφυϊα, κατορθώνει με μοναδική δεξιοτεχνία να πραγματευτεί θέματα φύλου, θεατρικότητας και πολιτικής. Παίζουν: Μάκης Παπαδημητρίου, Οδυσσέας Παπασπηλιόπουλος, Γιώργος Χρυσοστόμου, Νάντια Κοντογιώργη, Ελ. Ουζουνίδου, Άνδρη Θεοδώτου, Μαρ. Κατσανδρή, Γιώργος Παπαγεωργίου. Σκηνοθεσία: Βαγγ. Θεοδωρόπουλος. Info: Θέατρο Βράχων, Οδός Ταταούλων Βύρωνας, ώρα έναρξης: 21.00, τιμή: από 15 ευρώ, τηλ.: 2107609340, 2107609350 Σάββατο 8.9 Μουσική.  «Μάνος Λοΐζος – 80 χρόνια». Η Κρατική Ορχήστρα Θεσσαλονίκης τιμά με μία ξεχωριστή μουσική συνάντηση τον αξέχαστο Μάνο Λοΐζο, με αφορμή τη συμπλήρωση 80 χρόνων από τη γέννησή του. Έτσι, η ΚΟΘ συναντά στη σκηνή του Ηρώδειου τη Δήμητρα Γαλάνη, τον Φοίβο Δεληβοριά και τη Γιώτα Νέγκα, οι οποίοι θα ερμηνεύσουν γνωστά και αγαπημένα τραγούδια του σπουδαίου δημιουργού σε συμφωνικές διασκευές, μέσα από νέες και ανατρεπτικές ενορχηστρώσεις. Διεύθυνση ορχήστρας: Μίλτος Λογιάδης. Ενορχηστρώσεις: Αντώνης Σουσάμογλου και Λάζαρος Τσαβδαρίδης. Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 20 ευρώ Κυριακή. 9.9 Μουσική.  Χρήστος Θηβαίος στην Αγία Παρασκευή. Ο Χρήστος Θηβαίος συγκεντρώνει τις καλύτερες στιγμές της πορείας του και χαρίζει στο κοινό ένα πρόγραμμα γεμάτο συναίσθημα, αγαπημένες μελωδίες και σπουδαίες επιτυχίες. Μαζί του οι Μάξιμος Δράκος (πιάνο) και Καλλίστρατος Δρακόπουλος (τύμπανα). Info: Βιβλιοθήκη Αγ. Παρασκευής -Μουσείο Αλ. Κοντόπουλου, Αλέκου Κοντόπουλου 13, ώρα έναρξης: 20.30, τηλ.: 2106010121, είσοδος ελεύθερη Δευτέρα 10.9 Μουσική.  «Μάριος Τόκας – 10 χρόνια μνήμης». Μια συναυλία - αφιέρωμα στον μεγάλο μουσικοσυνθέτη Μάριο Τόκα που συμπληρώνει δέκα χρόνια που δεν είναι πια κοντά μας. Μια υπέροχη μουσική βραδιά γεμάτη μνήμες, νοσταλγία και συναισθήματα. Tραγουδούν: Γιάννης Κότσιρας, Γιώτα Νέγκα, Μίλτος Πασχαλίδης, Μπάμπης Στόκας κ.ά. Φιλική συμμετοχή: Βασίλης Σκουλάς. Διευθύνει ο μαέστρος Γιάννης Παπαζαχαριάκης. Καλλιτεχνική επιμέλεια και σύνθεση προγράμματος: Ηλίας Μπενέτος. Info: Θέατρο Βράχων, Οδός Ταταούλων Βύρωνας, ώρα έναρξης: 21.00, τιμή: από 12 ευρώ, τηλ.: 2107609340, 2107609350 Τρίτη 11.9 Χορός.  60 χρόνια Alvin Ailey. Μετά από εικοσιέναν σταθµούς στα μεγαλύτερα θέατρα της Αμερικής, ο καλλιτεχνικός διευθυντής Robert Battle οδηγεί το Alvin Ailey American Dance Theater σε μια διεθνή περιοδεία για την 60ή επέτειο από την ίδρυση του συγκροτήµατος, µε αφετηρία την Ελλάδα. Έτσι, το κοινό της Αθήνας θα έχει την ευκαιρία να θαυμάσει από κοντά την τέχνη των 32 κορυφαίων χορευτών του μπαλέτου, σε ένα ρεπερτόριο που συνδυάζει με μοναδική αρμονία τον σύγχρονο χορό και την τζαζ - δύο τεχνών που γεννήθηκαν στην Αμερική. Info: Μέγαρο Μουσικής Αθηνών, Βασιλίσσης Σοφίας και Κόκκαλη, ώρα έναρξης: 21.00, τιμή: από 25 ευρώ, τηλ.: 2107282333 Τετάρτη 12.9 Μουσική.  Δήμητρα Γαλάνη live στην Ηλιούπολη. H Ελληνίδα ερμηνεύτρια ανεβαίνει στη σκηνή και «ταξιδεύει» το κοινό σε αγαπημένες μελωδίες και τραγούδια που την ανέδειξαν στη μακρόχρονη, επιτυχημένη της πορεία. Στη συναυλία συμμετέχουν οι μουσικοί με τους οποίους συνεργάζεται η Δήμητρα Γαλάνη τα τελευταία χρόνια. Ο Σεραφείμ Γιαννακόπουλος (τύμπανα), ο Μηνάς Λιάκος (ηλεκτρική κιθάρα), ο Θωμάς Κωνσταντίνου (λαούτο, μαντολίνο, λάφτα, κιθάρα), ο Σπύρος Μάνεσης (πιάνο), ο Στέλιος Προβής (μπάσο). Καλεσμένος της ερμηνεύτριας ο νεαρός συνθέτης και ερμηνευτής Ευστάθιος Δράκος. Στο πλαίσιο του Φεστιβάλ Ηλιούπολης 2018. Info: Δημοτικό Θέατρο Άλσους (Δ. Κιντής), Γαρδίκη και Σμόλικα Ηλιούπολη, ώρα έναρξης: 21.00, τιμή: από 10 ευρώ, τηλ.: 2109923840",http://www.topontiki.gr/article/288289/i-atzenta-tis-evdomadas
Culture,topontiki.gr,Η μυθική Μαρία έρχεται από την Αργεντινή…,15.9.2018,ΜΗΝAΣ ΒΙΝΤΙAΔΗΣ," Μεγάλη τύχη που θα μπορέσω να δω άλλη μια εκδοχή – από τις καλύτερες όπως έχω μάθει – της «Μαρίας του Μπουένος Άιρες» με τη συναρπαστική μουσική του αγαπημένου μου Άστορ Πιατσόλα, που ανεβαίνει στο Ηρώδειο για μια μοναδική βραδιά με πανσέληνο, την Τρίτη 25 Σεπτεμβρίου. Είναι η παγκόσμια πρώτη χορογραφημένη opera tango από τους διάσημους χορογράφους Ακίνο και Χιλς, με 14 χορευτές, 10 ηθοποιούς - χορωδούς, εννεαμελή ορχήστρα και τη μαγική φωνή της Αμελίτα Μπαλτάρ, μούσας και συντρόφου του Πιατσόλα, η οποία θα ερμηνεύσει τις ωραιότερες άριες τάνγκο που γράφτηκαν ποτέ. Σε λιμπρέτο του Οράσιο Φερέρ, είναι το πλέον αντιπροσωπευτικό έργο του είδους. Έκανε πρεμιέρα, 50 χρόνια πριν, στις 4 Μαΐου του 1968 στο Μπουένος Άιρες και αποτελεί την κορωνίδα της δημιουργίας του Πιατσόλα, έχοντας παρουσιαστεί στις σπουδαιότερες οπερατικές σκηνές και σημαντικότερα φεστιβάλ του κόσμου. Το τάνγκο. Η μουσική της «Μαρίας του Μπουένος Άιρες» στηρίζεται κυρίως στο νέο τάνγκο – nuevo tango –, ένα είδος που ανέδειξε κυρίως ο Πιατσόλα. Στη βάση του βρίσκεται φυσικά το αργεντίνικο τάνγκο, μπολιασμένο όμως με στοιχεία από άλλα είδη, την τζαζ και την κλασική μουσική. Βέβαιο είναι ότι ο συνθέτης και ο λιμπρετίστας δούλεψαν στενά σκηνή προς σκηνή το έργο, και χρησιμοποίησαν διαφορετικά είδη για κάθε μία από τις περιόδους στη ζωή της Μαρίας – παραδοσιακό, ρομαντικό, σύγχρονο –, όπως επίσης και άλλα είδη μουσικής, το βαλς και τα τραγούδια των πάμπας, δηλαδή των περιοχών που περιβάλλουν το Μπουένος Άιρες. Η πρωταγωνίστρια. Η Αμελίτα Μπαλτάρ γεννήθηκε τον Σεπτέμβριο του 1940 στην κακόφημη γειτονιά Μπάριο Νόρτε. Ο Πιατσόλα την ανακάλυψε τυχαία και της πρότεινε να πρωταγωνιστήσει στην τάγκο όπερα «Maria de Βuenos Aires». Άρχισε να γράφει τραγούδια για εκείνη, ανάμεσα στα οποία και το πιο δημοφιλές «Balada para un loco», του οποίου είναι και η πρώτη ερμηνεύτρια. Η υπόθεση. Στα άδυτα του υπόκοσμου της Αργεντινής ξετυλίγονται οι ιστορίες της Μαρίας, της πόλης του Μπουένος Άιρες αλλά και του ίδιου του τάνγκο. Η Μαρία γεννήθηκε σ’ ένα φτωχικό προάστιο του Μπουένος Άιρες «…μια μέρα που ο θεός ήταν μεθυσμένος». Στη δίνη ενός χαμένου έρωτα καταφεύγει στο κέντρο της πόλης. Εκεί ερωτεύτηκε το τάνγκο και η ψυχή της έμαθε να εκφράζεται μέσα από αυτό. Η ζωή και ο θάνατος της Μαρίας είναι το νήμα του έργου. Η γέννηση του παιδιού της σηματοδοτεί τον θάνατό της. Η τάνγκο ψυχή της μένει αθάνατη, φωτεινή, περιπλανώμενη στη σκοτεινή πόλη. - Η παράσταση στο Ηρώδειο θα παρουσιαστεί υπό την αιγίδα της Εθνικής Ακαδημίας Τάνγκο της Αργεντινής και του Ιδρύματος Άστορ Πιατσόλα.",http://www.topontiki.gr/article/289265/i-mythiki-maria-erhetai-apo-tin-argentini
Culture,topontiki.gr,Ο Μεσαίωνας του Ροΐδη,10.9.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Εμμανουήλ Ροΐδης Τρεις μεσαιωνικές μελέτες Μεταγραφή - υποσημειώσεις - επιλεγόμενα: Δημήτρης Φύσσας Εκδόσεις: Εξάντας Σελ.: 127 Ο Ροΐδης σαν προσωπικότητα υπερασπίστηκε την ιδιαιτερότητά του αλλά και την εξέφρασε σε μιαν εποχή κατά την οποία το νεαρό κρατίδιο προσπαθούσε να απεγκλωβιστεί από την πατροπαράδοτη ζωή και να ενταχθεί στον σύγχρονο βίο. Έχοντας γεννηθεί στη Σύρο και μεγαλώσει στη Γένοβα, επέστρεψε στην Ελλάδα το 1863 με την ευρωπαϊκή κουλτούρα στις αποσκευές του. Ο Ροΐδης εξέφρασε από την πρώτη στιγμή το πνεύμα ενός κοσμοπολιτισμού που σφράγισε τόσο το έργο του όσο και την προσωπικότητά του. Η διαφορετική αισθητική ματιά του, η κλίση του στον ορθολογισμό σε συνδυασμό με το σκωπτικό του πνεύμα, τον διαφοροποίησαν από τον πνευματικό περίγυρο της εποχής του. Πράγματι, τόσο ο Ροΐδης όσο και το έργο του δεν εγγράφονται εύκολα στην ελληνική πραγματικότητα. Οι νεωτερισμοί του τον κατέστησαν στόχο της εν συνόλω συντηρητικής περιρρέουσας κοινωνικής και πνευματικής ατμόσφαιρας μιας Ελλάδας που προσπαθούσε αγωνιωδώς να συγκροτήσει την ταυτότητά της. Ο Ροΐδης έμεινε γνωστός από το νεανικό του έργο «Πάπισσα Ιωάννα», το οποίο γνώρισε μεγάλη επιτυχία και μεταφράστηκε μάλιστα και σε πολλές γλώσσες. Το υπόλοιπο έργο του επανέρχεται στην επικαιρότητα λίγο πολύ αποσπασματικά. Κυρίως, ωστόσο, όπως συμβαίνει και με άλλους συγγραφείς της καθαρεύουσας, παρουσιάζει μεγάλες δυσκολίες πρόσληψης από τους σύγχρονους αναγνώστες. Δύσκολα θα βρεθεί αναγνώστης που θα ζητήσει μια έκδοσή του αν δεν εμπλέκεται με φιλολογικά πανεπιστημιακά ενδιαφέροντα. Το πώς εμείς οι σύγχρονοι Έλληνες καταφέραμε να μείνουμε αποκομμένοι ουσιαστικά από την πνευματική μας παράδοση – όταν πρόκειται για κείμενα γραμμένα πριν από μια εκατονταετία πάνω κάτω –, αυτό είναι ένα άλλο ζήτημα. Ο Δημήτρης Φύσσας, συγγραφέας πολυπράγμων πνευματικά, που δεν του λείπουν η γενναιότητα, το ταλέντο και το ερευνητικό πνεύμα, μας επανασυστήνει τρία πολύ ενδιαφέροντα κείμενα-μελέτες του Ροΐδη, αποθησαυρισμένα από τη σπάνια πλέον έκδοση των Απάντων του Ροΐδη των εκδόσεων του Ερμή (Αθήνα, 1978 κ.ε.) σε επιμέλεια Άλκη Αγγέλου. Η έκδοση αυτή περιλαμβάνει κείμενα που αφορμούνται από τον Μεσαίωνα, ενδεικτικά των πνευματικών του ενδιαφερόντων: Στο δοκίμιο «Αι μάγισσαι του Μεσαίωνα», ο γνωστός ως «μισογύνης» Ροΐδης στρέφει την προσοχή του στη θέση της γυναίκας στον Μεσαίωνα με αφορμή το κυνήγι των μαγισσών που ήταν ιδιαίτερα διαδεδομένο τον 16ο-17ο αιώνα, κυρίως λόγω της αντιμεταρρυθμιστικής δραστηριότητας συντηρητικών καθολικών κύκλων και έλαβε διαστάσεις μαζικής υστερίας με αποτέλεσμα να λιντσαριστούν, να ανασκολοπισθούν και να οδηγηθούν στην πυρά χιλιάδες δυστυχείς γυναίκες με την κατηγορία της μαγείας. Όπως επισημαίνει και ο Φύσσας στα επιλεγόμενά του, πρόκειται για «το σημαντικότερο φεμινιστικό κείμενο στην ελληνική γλώσσα». Το δεύτερο κείμενο με τίτλο «Εορτή όνου», ο Ροΐδης με ανάλαφρο πνεύμα παρακολουθεί ιστορικά τις εξελίξεις που σχετίζονται με τον σαφή ορισμό του ανθρώπου ανατρέχοντας στις διάφορες εθνικές, άγνωστες και ιδιαίτερα ενδιαφέρουσες εκδοχές των αποκριών. «Οι βρυκόλακες του Μεσαίωνος» ολοκληρώνουν τις τρεις μεσαιωνικές ιστορίες. Εδώ, ο Ροΐδης θέτει το θέμα της αμάθειας σε συνδυασμό με διάφορες θρησκοληπτικές δοξασίες που δημιουργούν μια πραγματικότητα γεμάτη δεισιδαιμονίες και αναζητούν λύσεις εκτός του πεδίου της λογικής και του ορθολογισμού. Στη «δίγλωσση» αυτή έκδοση, ο Φύσσας παραθέτει τη μεταγραφή στη δημοτική στην αριστερή σελίδα, ενώ στη δεξιά τοποθετεί το πρωτότυπο κείμενο, πράγμα που συνήθως σε ανάλογες περιστάσεις γίνεται ανάποδα. Ο στόχος είναι ενδιαφέρων, μια και ο μεταγραφέας προτρέπει στην αντίστροφη ανάγνωση, δηλαδή αυτή του πρωτοτύπου, δίδοντας στη μεταγραφή βοηθητικό ρόλο. Παρά τη μεγάλη αξία του πρωτοτύπου και την ενθάρρυνση της απευθείας ανάγνωσής του, η μεταγραφή στη δημοτική, την τρέχουσα ομιλούσα γλώσσα, διατηρεί το καθαρευουσιάνικο ύφος και κύρος της και την πλήρη αξιοπρέπειά της αριστερά του πρωτότυπου. Ένα από τα μεγάλα πλεονεκτήματα του βιβλίου είναι ότι παρά τη δεδομένη της φιλολογική επάρκεια, η έκδοση δεν «επιβαρύνεται» φιλολογικά. Αξιοσημείωτος είναι και ο ενδελεχής αναγκαίος υπομνηματισμός των κειμένων, καθώς και ο πυκνός νοημάτων δεκάλογος στα ουσιαστικά επιλεγόμενα.",http://www.topontiki.gr/article/288425/o-mesaionas-toy-roidi
Culture,topontiki.gr,Παιχνίδια συγγραφέων στην άμμο του αναγνώστη…,1.9.2018,ΜΗΝAΣ ΒΙΝΤΙAΔΗΣ," Χωρίς να μπαίνω στα χωράφια του Ξενοφώντα, θέλω να γράψω σήμερα για δυο ελληνικά μυθιστορήματα που είχα τη χαρά να διαβάσω στις διακοπές μου, ευχαριστώντας τούς συγγραφείς για τις στιγμές που μου χάρισαν… Δίνω τον λόγο στον Κωνσταντίνο και τον Γιώργο να παρουσιάσουν τα βιβλία τους… - Κωνσταντίνος Τζαμιώτης, «Ίσως την επόμενη φορά», Μεταίχμιο Μια σύγχρονη ερωτική ιστορία. Από την πλευρά τού άνδρα και από εκείνη της γυναίκας. Που τέμνεται αλλά και αποκλίνει. Που είναι η ίδια αλλά και διαφορετική. Που ο ένας τη βλέπει έτσι και η άλλη αλλιώς. Έτσι όπως μόνο η ερωτική έλξη μπορεί να κάνει – να έλκει δηλαδή αλλά και να απωθεί. Ο Πέτρος και η Βασιλική, οι ήρωες της ιστορίας, αν και φορτωµένοι πανίσχυρες βεβαιότητες, βολικά στερεότυπα και κοινές νευρώσεις, είναι ακόµη πολύ νέοι και λαίµαργοι για ζωή. Συναντιούνται, θαµπώνονται, παρασύρονται, ονειρεύονται, ερωτεύονται ο ένας τον άλλο, κάνουν σχέδια, και ύστερα… αρκεί µια παρεξήγηση και όλα πάνε στραβά. Επιτέλους, αξίζει να τιµωρηθεί όποιος τολµά να ζητήσει λίγη αποδοχή χωρίς να κινδυνεύει να χάσει τον εαυτό του; Και µε τον έρωτα; Τι γίνεται µε τον έρωτα; Αν λίγη αποδοχή κοστίζει σε κάποιον ό,τι έχει και δεν έχει, ποιος µπορεί να ελπίζει πως διαθέτει αρκετή θέληση για να διεκδικήσει µια ιδέα έρωτα; Το «Ίσως την επόμενη φορά» είναι ένα µυθιστόρηµα για την ερωτική επιθυµία που φτωχαίνει µπροστά στην ολοένα µειούµενη ικανότητα των ανθρώπων σήµερα να συνυπάρξουν, εξαιτίας του φόβου πως θα χάσουν την ταυτότητά τους. Εν ολίγοις, µια ερωτική ιστορία για τη µαζικότερη ασθένεια της εποχής, την αποµάγευση του κόσµου, και το συνηθέστερο σύµπτωµά της, την εµµονή στη µοναχικότητα. - Γιώργος Κούβας, «Καρμπόν», Κίχλη Ο Άρης Κοντός, ένας άτολμος, εσωστρεφής αντιήρωας, προικίζεται ξαφνικά με οξύτατη ακοή· ένα σπάνιο χάρισμα που του δίνει τη δυνατότητα να συλλαμβάνει ήχους από γειτονικά διαμερίσματα αλλά και θορύβους της πόλης. Κι ενώ αρχικά ενοχλείται από το ηχητικό πανδαιμόνιο, οι απόηχοι που προέρχονται από το ρετιρέ τον δελεάζουν, με αποτέλεσμα να εθιστεί στην κρυφακοή και τη μίμηση της καθημερινής ζωής του ζωγράφου Φίλιππου Ροδόπουλου. Μια παρεκκλίνουσα πορεία στο βασίλειο των ήχων αρχίζει. Ο ήρωας στήνει ηχοπαγίδες κι απλώνει ηχονήματα, επιθυμώντας να πραγματοποιήσει ένα κρυφό του όνειρο: να κατακτήσει τις κορυφές της Τέχνης. Οδηγείται όμως σε εξύψωση ή μήπως σε ελεύθερη πτώση; Ακροβατώντας ανάμεσα στο δραματικό και το κωμικό στοιχείο, το «Καρμπόν», είτε μιλά για την ηρωική έξοδο από τη μετριότητα της καθημερινής ζωής είτε για την αναζήτηση της προσωπικής ταυτότητας είτε για τη σχέση αυθεντικού και αντιγράφου, παραμένει ανοιχτό σε διαφορετικές αναγνώσεις.",http://www.topontiki.gr/article/287506/paihnidia-syggrafeon-stin-ammo-toy-anagnosti
Culture,topontiki.gr,Η ατζέντα της εβδομάδας,24.8.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 29/8. Παρασκευή 24.8 Θέατρο.  «Βάτραχοι» του Αριστοφάνη Ο Διόνυσος, απογοητευμένος από την πενία των δραμάτων που ανεβαίνουν στην Αθήνα, καθώς οι μεγάλοι τραγικοί έχουν πεθάνει, κατεβαίνει στον Κάτω Κόσμο προκειμένου να φέρει πίσω έναν μεγάλο Ποιητή που θεωρεί ικανό να σώσει την Πόλη από την παρακμή. Για τον λόγο αυτόν διοργανώνει έναν ποιητικό αγώνα ανάμεσα στον Αισχύλο και τον Ευριπίδη, ορίζοντας ως διαιτητή τον Πλούτωνα, ώστε ο καλύτερος εκ των δύο να επιστρέψει. Καλύτερος για τον Αριστοφάνη, που σατιρίζει ανελέητα τα νεωτερικά ήθη, άρα και τον τότε εκπρόσωπό τους Ευριπίδη, αναδεικνύεται ο Αισχύλος ο οποίος στέφεται τελικά νικητής. Στο πλαίσιο του 29ου Φεστιβάλ Βριλησσίων 2018. Σκηνοθεσία: Κώστας Φιλίππογλου. Info: Θέατρο Αλίκη Βουγιουκλάκη, Μεταμορφώσεως Σωτήρος και Υψηλάντου, ώρα έναρξης: 21:00, τιμή: από 15 ευρώ, τηλ.:210 6871700. Σάββατο 25.8 Μουσική.  «Duende» του Φεντερίκο Γκαρθία Λόρκα Ο ισπανικός όρος «duende» στην πραγματικότητα δεν έχει ακριβή μετάφραση. Θα μπορούσε κανείς να πει ότι αποδίδει τα ανερμήνευτα πάθη που κινούν την τέχνη και τη ζωή. Το κείμενο του Λόρκα για το «ντουέντε» προέρχεται από τη διάλεξη που έδωσε τον Οκτώβριο του 1934 στο Μπουένος Άιρες. Ένα κείμενο που ο ποιητής δεν πρόλαβε να δει δημοσιευμένο. Στην παράσταση, το υπέροχο αυτό κείμενο του Λόρκα συνυπάρχει με ποιήματά του, μελοποιημένα από τον Σταμάτη Κραουνάκη. Πρόκειται για μια διάλεξη μετά μουσικής, με θέμα το πάθος, που πραγματοποιείται στο πλαίσιο του Φεστιβάλ Ρεματιάς 2018. Info: Ευριπίδειο Θέατρο Ρεματιάς, Πεζόδρομος Προφήτου Ηλία, ώρα έναρξης: 20:30, τηλ.: 2106897459, είσοδος ελεύθερη. Κυριακή 26.8 Φεστιβάλ. Με φόντο τον ναό του Ποσειδώνα στο Σούνιο και την πανσέληνο του Αυγούστου να φωτίζει το μοναδικό σκηνικό, ο συνθέτης Γιώργος Ανδρέου χαρίζει στο κοινό μια συναυλία «λουσμένη» στο φως του αυγουστιάτικου φεγγαριού, σε έναν από τους ομορφότερους αρχαιολογικούς χώρους της Αττικής. Έχοντας επιλέξει αγαπημένους ήχους και μελωδίες, ο γνωστός συνθέτης καλεί τον Γιάννη Κότσιρα, ο οποίος ανεβαίνει στη σκηνή έχοντας στο πλευρό του μια νέα ερμηνεύτρια, την Κορίνα Λεγάκη. Στο πλαίσιο του Φεστιβάλ Δήμου Λαυρεωτικής «Θορίκια 2018». Info: Ναός του Ποσειδώνα, Σούνιο, ώρα έναρξης: 21:00, είσοδος ελεύθερη. Δευτέρα 27.8 Θέατρο.  O Αιμίλιος Χειλάκης και o Μανώλης Δούνιας συν-σκηνοθετούν την «Αντιγόνη» του Σοφοκλή ακολουθώντας πιστά τα πρότυπα της αρχαίας τραγωδίας, όπου τρεις ηθοποιοί μοιράζονται όλους τους χαρακτήρες του δράματος. Έτσι, ο Αιμίλιος Χειλάκης γίνεται Κρέοντας και Ευρυδίκη, η Αθηνά Μαξίμου, Αντιγόνη και Τειρεσίας και ο Μιχάλης Σαράντης, Αίμονας, Σκοπός και Ισμήνη. Τα οκτώ μέλη του χορού γίνονται αφηγητές και διηγούνται την ιστορία της εμμονικής σχέσης των ηρώων με τα «πιστεύω» τους. Info: Δημοτικό Θέατρο Άλσους (Δ. Κιντής), Γαρδίκη και Σμόλικα, ώρα έναρξης: 21:00, τιμή: από 14 ευρώ, τηλ.: 210 9923840. Τρίτη 28.8 Παιδί.  «Ο γύρος του κόσμου σε 80 ημέρες» στο Θέατρο Πέτρας Η παιδική σκηνή του Γιάννη Χριστόπουλου παρουσιάζει το αριστουργηματικό έργο του Ιουλίου Βερν. Πρόκειται για ένα βιβλίο του 1873, το οποίο έκτοτε έχει μεγαλώσει γενιές και γενιές. Η ιστορία «ζωντανεύει» στη σκηνή σε σκηνοθεσία-παράσταση και ερμηνεία του Χάρη Ρώμα. Στo πλαίσιo του Διεθνούς Φεστιβάλ Πέτρας 2018. Info: Θέατρο Πέτρας, Ολυμπίας 85, ώρα έναρξης: 21:00, τηλ.: 210 5062166. Τετάρτη 29.8 Μουσική.  O Θάνος Μικρούτσικος παρουσιάζει –στο πλαίσιο του Φεστιβάλ Ρεματιάς 2018– ένα πρόγραμμα με ξεχωριστά τραγούδια που έχουν αγαπηθεί από δύο και περισσότερες γενιές. Στο πλευρό του, ο Κώστας Θωμαΐδης και η Μαριάννα Πολυχρονίδη. Info: Ευριπίδειο Θέατρο Ρεματιάς, Πεζόδρομος Προφήτου Ηλία, ώρα έναρξης: 20:30, τηλ.: 2106897459, είσοδος ελεύθερη.",http://www.topontiki.gr/article/286652/i-atzenta-tis-evdomadas
Culture,topontiki.gr,Φεστιβάλ Κολωνού 2018: Πολυσυλλεκτικό πρόγραμμα υψηλών προδιαγραφών (Photos),2.9.2018,ΕΥΑ ΜΠΟΥΡΓAΝΗ," Το Φεστιβάλ Κολωνού, ένας από τους πιο δυναμικούς πόλους πολιτισμού και ψυχαγωγίας της πρωτεύουσας επιστρέφει, για ακόμα μία χρονιά, προσφέροντας στους επισκέπτες του πολλαπλές εκδηλώσεις υψηλών προδιαγραφών. Αποτελώντας, πια, θεσμό του Οργανισμού Πολιτισμού, Αθλητισμού και Νεολαίας του Δήμου Αθηναίων, το φεστιβάλ επανέρχεται με ένα πολυσυλλεκτικό πρόγραμμα με θεατρικές και μουσικές παραστάσεις για μικρούς και μεγάλους! Συνδυάζοντας την αρχαία τραγωδία με σύγχρονα στοιχεία, κατορθώνει και φέτος να προσφέρει στο κοινό τόσο την ψυχαγωγία όσο και την ποιότητα και πρωτοτυπία, με ελεύθερη είσοδο ή πολύ χαμηλό αντίτιμο. Το Φεστιβάλ Κολωνού 2018 θα πραγματοποιηθεί στο θέατρο Κολωνού από τον Οργανισμό Πολιτισμού, Αθλητισμού και Νεολαίας του Δήμου Αθηναίων και θα διαρκέσει από τις 3 έως τις 22 Σεπτεμβρίου. Η αυλαία αναμένεται να ανοίξει με την πρώτη παρουσίαση του μουσικού έργου «Προμηθέας» του Λουκά Θάνου (3,4 και 5/9), ένα λιμπρέτο βασισμένο στην τραγωδία του Αισχύλου, σε μετάφραση Κ.Χ. Μύρη, με τον κορυφαίο Ψαραντώνη και την ιδιαιτέρως ενδιαφέρουσα συμμετοχή της Χορωδίας του Δήμου Αθηναίων. Ακολουθεί η Συμφωνική Ορχήστρα (9/9) που υποδέχεται στη σκηνή τη συνθέτη και σολίστ του ακορντεόν Ζωή Τηγανούρια, σε μια συναυλία που θα χαρίσει στο κοινό τόσο συνθέσεις της ίδιας της καλλιτέχνιδας, όσο και διεθνή tango, κινηματογραφική μουσική και μελωδίες από τα Βαλκάνια. Στις 10/9 σειρά έχει η Φιλαρμονική Ορχήστρα, που θα μας ταξιδέψει σε ένα μουσικό κινηματογραφικό πανόραμα, ενώ στις 16/9 οι τενόροι Αντώνης Κορωναίος και Σταμάτης Μπερής θα προσφέρουν στους ακροατές μια ατμοσφαιρική συναυλία, μεταφέροντάς τους στη νύχτα του Ιουλίου του 1990 και την αξέχαστη συνύπαρξη επί σκηνής των τριών σύγχρονων μύθων Λουτσιάνο Παβαρότι, Πλάθιδο Ντομίνγκο και Χοσέ Καρέρας. Στις 19/9 το κοινό περιηγείται με τους ήχους της Big Band στον κόσμο της ελληνικής μουσικής, ενώ στις 20/9 ο Αλκιβιάδης Κωνσταντόπουλος και ο Λευτέρης Ελευθερίου με το ξεχωριστό και ιδιαίτερο χιούμορ τους «ξανασυστήνουν» στους θεατές πρόσωπα και μουσικές του χθες και του σήμερα, με οδηγό τη σάτιρα και τον αυτοσαρκασμό, σε μια μουσική παράσταση που θα καταπλήξει! Ακολουθούν το Εργαστήρι Ελληνικής Μουσικής και ο ερμηνευτής Ζαχαρίας Καρούνης, που στις 21/9 θα παρουσιάσουν τις αγαπημένες επιτυχίες του Λευτέρη Παπαδόπουλου σε ένα αφιέρωμα για τον σπουδαίο συγγραφέα, ποιητή και στιχουργό. Το φεστιβάλ κατεβάζει αυλαία με μια σπουδαία προσωπικότητα της ελληνικής μουσικής σκηνής, τον Μίμη Πλέσσα. Ο κορυφαίος συνθέτης, συμπράττοντας με την Klaudia Delmer και τον Αντώνη Κορωναίο σε ένα ρεσιτάλ για φωνή και πιάνο, ξαναζωντανεύει στιγμές στις οποίες γεννήθηκαν τραγούδια λατρεμένα από το κοινό, ενώ παρουσιάζει την κοινή δισκογραφική του δουλειά με την ταλαντούχα ερμηνεύτρια. Το Φεστιβάλ Κολωνού αποτελεί, όμως, μια άκρως ενδιαφέρουσα πρόταση και για τους λάτρεις του θεάτρου. Περιλαμβάνοντας ένα πλούσιο πρόγραμμα θεατρικών παραστάσεων τόσο από καταξιωμένες όσο και από νέες καλλιτεχνικές ομάδες, είναι βέβαιο ότι θα κατορθώσει να ικανοποιήσει ακόμα και τους πιο απαιτητικούς θεατές. Ενδεικτικά, το κοινό θα έχει την ευκαιρία να παρακολουθήσει την παράσταση «Ίων» του Ευριπίδη από το Άλφα Ιδέα Θέατρο, με τον Κωνσταντίνο Μπιμπή και τη Δήμητρα Χατούπη, καθώς και το ελισαβετιανό δράμα «Εδουάρδος ο Β΄» του Μάρλοου από το Θέατρο Αθηναϊκή Σκηνή Κάλβου - Καλαμπόκη. Επίσης, η κωμωδία western «Άγρια Δύση» του Θοδωρή Αθερίδη από το ΔΗΠΕΘΕ Σερρών & Create4Art με πρωταγωνιστές τους Γεράσιμο Σκιαδαρέση και Μπέσυ Μάλφα αναμένεται να χαρίσει στους θεατές άφθονο γέλιο και γνήσια ψυχαγωγία, ενώ «Το μικρό πόνι» του Ισπανού συγγραφέα Πάκο Μπεθέρα, ένα έργο που ανεβαίνει για πρώτη φορά στην Ελλάδα σε μετάφραση της Μαρίας Χατζηεμμανουήλ, αναμένεται να αγγίξει τις πιο ευαίσθητες χορδές του κοινού, εστιάζοντας στα διαχρονικά και πάντα επίκαιρα ζητήματα του εκφοβισμού, της διαφορετικότητας και της αποδοχής του εαυτού μας. Τέλος, η «Νεράιδα του φεγγαριού» με τη Σάρα Εσκενάζη, βασισμένη σε μύθο της Ιαπωνίας, θα προσφέρει στιγμές συγκίνησης σε μικρούς και μεγάλους! INFO Θέατρο Κολωνού, Ιωαννίνων & Καπανέως, Κολωνός Διάρκεια: Από 3 έως 22 Σεπτεμβρίου Πληροφορίες/Κρατήσεις, τηλ.: 210 5284854 | www.opanda.gr προπώληση:  www.viva.gr  Αναλυτικά το πρόγραμμα: Δευτέρα 3, Τρίτη 4 & Τετάρτη 5 Σεπτεμβρίου| 20:30 «Προμηθέας» του Αισχύλου Μετάφραση: Κ.Χ. Μύρης, Ερμηνεύουν: Ψαραντώνης, Σταύρος Σιόλας, Βασίλης Γισδάκης, Χρήστος Θάνος, Χρήστος Ραμμόπουλος, Σταύρος Παργινός. Συμμετέχει η Χορωδία Δήμου Αθηναίων Σάββατο 8 Σεπτεμβρίου | 20:30 «Η νεράιδα του φεγγαριού» Σκηνοθεσία: Γιάννης ΚαλατζόπουλοςΕρμηνεύουν: Σάρα Εσκενάζη, Κώστας Λάσκος, Βασίλης Καμιτσής, Σαββίνα Πετρίδου, Θωμάς Κοτζαμάνης, Βασίλης Παπαστάθης, Γιάννης Απέργης Κυριακή 9 Σεπτεμβρίου | 20:30 Η Ζωή Τηγανούρια συμπράττει με τη Συμφωνική Ορχήστρα Δήμου Αθηναίων Μουσική διεύθυνση: Ελευθέριος Καλκάνης Δευτέρα 10 Σεπτεμβρίου | 20:30 Συναυλία με τη Φιλαρμονική Ορχήστρα Δήμου Αθηναίων Μουσική Διεύθυνση: Δημήτρης Μίχας Τετάρτη 12 Σεπτεμβρίου | 20:30 «Ίων» του Ευριπίδη Μετάφραση - Σκηνοθεσία - Κίνηση: Ιόλη ΑνδρεάδηΠροσαρμογή για δύο άτομα: Ιόλη Ανδρεάδη και Άρης ΑσπρούληςΕρμηνεύουν: Κωνσταντίνος Μπιμπής και Δήμητρα ΧατούπηΜουσικός επί σκηνής: Νίκος ΤουλιάτοςΠαραγωγή: Ιδέα ΑΜΚΕ Παρασκευή 14 Σεπτεμβρίου | 20:30 «Το μικρό πόνι» του Πάκο Μπεθέρα Σκηνοθεσία: Σοφία ΚαραγιάννηΜετάφραση: Μαρία ΧατζηεμμανουήλΕπιμέλεια Κίνησης: Μαργαρίτα ΤρίκκαΕρμηνεύουν: Κωνσταντίνος Γιαννακόπουλος και Ρηνιώ Κυριαζή Σάββατο 15 Σεπτεμβρίου | 20:30 «Εδουάρδος ο Β΄» του Κρίστοφερ Μάρλοου (ελισαβετιανό δράμα) Σκηνοθεσία: Κοραής ΔαμάτηςΜετάφραση: Σεραφείμ Βελέντζας Ερμηνεύουν: Μιχάλης Καλαμπόκης, Περικλής Μοσχολιδάκης, Ιωάννα Αγγελίδη, Βασίλης Πουλάκος, Γιώργος Μπούγος, Αλέξανδρος Παπατριανταφύλλου, Δημήτρης Νικολόπουλος, Κώστας Πιπερίδης, κ.ά. Κυριακή 16 Σεπτεμβρίου | 20:30 O Sole Mio Συναυλία με τους Αντώνη Κορωναίο και Σταμάτη Μπερή Συμμετέχει ο τενόρος Δημήτρης Αλεξανδρίδης Συνοδεύει οκταμελής ορχήστρα δωματίου υπό τη διεύθυνση του μαέστρου και ενορχηστρωτή Θοδωρή Λεμπέση Δευτέρα 17 Σεπτεμβρίου | 20:30 «Άγρια Δύση» Συγγραφέας: Θοδωρής ΑθερίδηςΣκηνοθεσία: Μπέσυ ΜάλφαΜουσική: Γιώργος ΧατζήςΕρμηνεύουν: Γεράσιμος Σκιαδαρέσης, Μπέσυ Μάλφα, Πηνελόπη Πλάκα, Τάσος Κονταράτος Τετάρτη 19 Σεπτεμβρίου| 20:30 «Ο χτύπος της καρδιάς μου» Συναυλία με τη Big Band Δήμου Αθηναίων Ερμηνεύουν: Κρυσταλλία Ρήγα και Κωνσταντίνος ΕμμανουήλΦιλική συμμετοχή: Πέννυ ΜπαλτατζήΕνορχηστρώσεις: Κώστας ΚαραγιάννηςΚαλλιτεχνική επιμέλεια Big Band: Σάμι Αμίρης Πέμπτη 20 Σεπτεμβρίου | 20:30 «Με την όπισθεν» Μουσικο-θεατρική παράσταση με τον Αλκιβιάδη Κωνσταντόπουλο και τον Λευτέρη Ελευθερίου Συμμετέχουν οι μουσικοί: Σωτήρης Βλησίδης (πλήκτρα), Οδυσσέας Κωνσταντόπουλος (πλήκτρα, πιάνο, ακορντεόν, μπάσο), Χάρης Κωνσταντόπουλος (κλαρινέτο, φλάουτο, σαξόφωνο), Στέλιος Πασχάλης (τύμπανα)Special Guest: Θανάσης «Nemo» Ψαρούλης Παρασκευή 21 Σεπτεμβρίου | 20:30 Αφιέρωμα στον στιχουργό Λευτέρη Παπαδόπουλο Συναυλία με το Εργαστήρι Ελληνικής Μουσικής Δήμου Αθηναίων Ερμηνεύουν: Ζαχαρίας Καρούνης, Δώρα Λουίζου και Μανώλης Σκουλάς Καλλιτεχνική επιμέλεια Εργαστηρίου Ελληνικής Μουσικής: Άγγελος Ηλίας Σάββατο 22 Σεπτεμβρίου | 20:30 Εφ΄ όλης της ύλης Συναυλία με τον Μίμη Πλέσσα Ερμηνεύουν: Klaudia Delmer και Αντώνης Κορωναίος",http://www.topontiki.gr/article/287504/festival-kolonoy-2018-polysyllektiko-programma-ypsilon-prodiagrafon-photos
Culture,topontiki.gr,Η ατζέντα της εβδομάδας,14.9.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 19/9. Παρασκευή 14.9 Θέατρο. «Ηλέκτρα» του Σοφοκλή στον Βύρωνα. Η «Ηλέκτρα», έργο της όψιμης περιόδου του Σοφοκλή, δραματοποιεί ένα από τα πιο ζοφερά επεισόδια του μύθου των Ατρειδών: την εκδίκηση της Ηλέκτρας και του Ορέστη για τον φόνο του Αγαμέμνονα που διέπραξαν η Κλυταιμνήστρα και ο Αίγισθος. Η Ηλέκτρα δεν μπορεί να σβήσει από το μυαλό της τον φόνο του πατέρα της και ζητά τη βοήθεια των θεών για να πάρει εκδίκηση. Όταν ο εξόριστος αδερφός της Ορέστης επιστρέφει, το σχέδιο της τιμωρίας δρομολογείται και ολοκληρώνεται με έναν διπλό φόνο. Σκηνοθεσία: Θάνος Παπακωνσταντίνου. Παίζουν: Αλεξία Καλτσίκη, Μαρία Ναυπλιώτου, Αλέξανδρος Μαυρόπουλος, Χρήστος Λούλης, Ελένη Μολέσκη, Μάριος Παναγιώτου, Νίκος Χατζόπουλος. Info: Θέατρο Βράχων, Οδός Ταταούλων, Βύρωνας, ώρα έναρξης: 21.00, τιμή: από 12 ευρώ, τηλ.: 2107609340, 2107609350 Σάββατο 15.9 Μουσική. Salvatore Adamo - Βασίλης Λέκκας στο Ηρώδειο. Ο διάσημος ερμηνευτής και πολυβραβευμένος δημιουργός Salvatore Adamo έρχεται στην Αθήνα να μας ταξιδέψει μουσικά κάτω από τον βράχο της Ακρόπολης. Στην πρώτη του εμφάνιση στο Ηρώδειο, ο «μελωδός της αγάπης» μάς οδηγεί στον συναρπαστικό κόσμο των αισθήσεων και σε μια μαγική βραδιά γεμάτη από τις μεγάλες επιτυχίες του. Μαζί του, ο Έλληνας ερμηνευτής Βασίλης Λέκκας. Δύο μοναδικές φωνές, μια εξαιρετική μουσική σύμπραξη με σκοπό την ανέγερση του νέου αρχαιολογικού μουσείου της Δήλου. Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 18 ευρώ Κυριακή 16.9 Μουσική. Γιώργος Νταλάρας - Εστουδιαντίνα Νέας Ιωνίας, «Μη μου γράφεις γράμματα», στο ΚΠΙΣΝ. Ο Γιώργος Νταλάρας παρουσιάζει μια υπέροχη μουσική παράσταση - ωδή στην ξενιτιά, τη μετανάστευση, αλλά και στη χαρά και τον έρωτα, με ελληνικά κομμάτια και τραγούδια της Μεσογείου. Καλεσμένοι ο τραγουδοποιός Θοδωρής Κοτονιάς, η χορωδία chórεs σε μουσική διδασκαλία της Μαρίνας Σάττι, η νέα ταλαντούχα καλλιτέχνιδα Ρία Ελληνίδου και o Τάσος Νούσιας. Μαζί τους δεκατρείς σπουδαίοι σολίστες μουσικοί αφηγούνται επί σκηνής ιστορίες της ξενιτιάς και της ζωής ανθρώπων με διαφορετική καταγωγή, εκφράζοντας κοινούς πόνους αλλά και κοινές χαρές. Μια σπουδαία διοργάνωση από τον Γιώργο Νταλάρα, την Εστουδιαντίνα Νέας Ιωνίας και τον καλλιτεχνικό διευθυντή της Ανδρέα Κατσιγιάννη, που στέλνουν ένα μήνυμα συμφιλίωσης, ενότητας και συμπαράστασης στους μετανάστες της σύγχρονης εποχής που παλεύουν να επιβιώσουν και να βρουν μια νέα φιλόξενη πατρίδα. Info: Κέντρο Πολιτισμού Ίδρυμα Σταύρος Νιάρχος, Ευριπίδου και Λ. Συγγρού, ώρα έναρξης: 21.00, τηλ.: 2168091001, 002, 003, είσοδος ελεύθερη Δευτέρα 17.9 Μουσική. Μάριος Φραγκούλης, «Athens Revisited - Μύθοι και Ήρωες». Ο Μάριος Φραγκούλης αυτή τη χρονιά δίνει το καθιερωμένο «ραντεβού» με το κοινό του στο Ωδείο Ηρώδου Αττικού, μια μουσική συνάντηση που γίνεται με την καλλιτεχνική καθοδήγηση της καταξιωμένης δημιουργού Λίνας Νικολακοπούλου. Η συναυλία πραγματοποιείται υπό την αιγίδα του New York Times Athens Democracy Forum και τον τριήμερο εορτασμό του στην Αθήνα, ενώ μέρος των εσόδων της συναυλίας θα διατεθεί για τους σκοπούς του «Όλοι Μαζί Μπορούμε». Τη Συμφωνική Ορχήστρα και Χορωδία του Δήμου Αθηναίων διευθύνει ο μαέστρος Λουκάς Καρυτινός. Συμμετέχουν η Δήμητρα Σελεμίδου και ο βιρτουόζος βιολονίστας Zoltán Mága. Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 18 ευρώ Τρίτη 18.9 Θέατρο. «Ράφτης κυριών» του Ζωρζ Φεντώ στο Θέατρο Πέτρας. Η φάρσα στο έργο «Ράφτης κυριών» βρίσκει την πιο απολαυστική εκδοχή της, ενώ δεν λείπουν οι ανατροπές και οι κοφτερές ατάκες, συνθέτοντας ένα σύμπαν κωμικό που μας χαρίζει άφθονο γέλιο και γνήσια ψυχαγωγία. Ο Ζεράρ Μουλινό, επιφανής γιατρός, παντρεμένος με την Υβόν, διατηρεί ερωτική σχέση με τη Σουζάν, σύζυγο του Ωμπέν. Ο Ωμπέν από την άλλη, απατά τη Σουζάν με τη Ρόζα, σύζυγο του Μπασσινέ, που είναι φίλος του Μουλινό. Ο Μουλινό, προκειμένου να ζήσει ανενόχλητος τον παράνομο έρωτά του, νοικιάζει από τον Μπασσινέ ένα διαμέρισμα το οποίο μέχρι πρότινος λειτουργούσε ως ραφτάδικο. Εκεί, κανονίζει να συναντήσει τη Σουζάν χωρίς να καταφέρει, ωστόσο, να βρει την ησυχία του. Στο «αμαρτωλό» αυτό διαμέρισμα κάνουν «παρέλαση» από νόμιμους συζύγους μέχρι παράνομους εραστές, καθώς και πρόσωπα που περιπλέκουν ακόμα περισσότερο την ιστορία δημιουργώντας ξεκαρδιστικές καταστάσεις. Info: Θέατρο Πέτρας, ώρα έναρξης: 21.00, τιμή: από 10 ευρώ, τηλ.: 2105062166 Τετάρτη 19.9 Θέατρο. «Αγαμέμνων» του Αισχύλου στην Ηλιούπολη. Μετά το τέλος του Τρωικού Πολέμου, ο Αγαμέμνων επιστρέφει θριαμβευτικά στην πόλη και το παλάτι, φέρνοντας μαζί του ως αιχμάλωτη την Τρωαδίτισσα πριγκίπισσα, ιέρεια του Απόλλωνα, μάντισσα Κασσάνδρα. Η  Κλυταιμνήστρα  υποδέχεται τον σύζυγό της με δόξες και τιμές. Ωστόσο, γρήγορα φανερώνεται ότι αυτά ήταν επιφανειακά, καθώς στο βάθος υποκρύπτεται ένα σχέδιο εκδίκησης. Η Κλυταιμνήστρα δεν συγχώρησε ποτέ τον Αγαμέμνονα που θυσίασε την κόρη τους Ιφιγένεια στην Αυλίδα. Για αυτό, οργανώνει με τη συνέργεια του εραστή της Αίγισθου ένα σχέδιο εκδίκησης που θα οδηγήσει σε ένα λουτρό αίματος, όπου θα πνιγούν τόσο ο ίδιος όσο και η ερωμένη του. Σκηνοθεσία: Τσέζαρις Γκραουζίνις. Παίζουν: Μαρία Πρωτόπαππα (Κλυταιμνήστρα), Γιάννης Στάνκογλου (Αγαμέμνων/Αίγισθος), Αργύρης Πανταζάρας (Κήρυκας), Ιώβη Φραγκάτου (Κασσάνδρα), Θοδωρής Κατσαφάδος (Φρουρός) και 12μελής χορός. Info: Δημοτικό Θέατρο Άλσους Ηλιούπολης (Δ. Κιντής), Γαρδίκη και Σμόλικα, Ηλιούπολη, ώρα έναρξης: 21.00, τιμή: 12 ευρώ, τηλ.: 2109923840 ",http://www.topontiki.gr/article/289133/i-atzenta-tis-evdomadas
Culture,topontiki.gr,Παυλίνα Βουλγαράκη: «Πλέον αισθάνομαι ότι δεν είμαι μόνη μου» (Video),18.9.2018,ΤΟ ΠΟΝΤΙΚΙ WEB," Η Παυλίνα Βουλγαράκη, η οποία τα τελευταία χρόνια έχει μπει στις καρδιές του μουσικού κοινού με τα τραγούδια της, μίλησε γιατις εντυπώσεις της από τις επιτυχημένες συναυλίες της, τη σύνδεση των σπουδών της με τη μουσική, αλλά και τα μελλοντικά της σχέδια.Διαβάστε αναλυτικά τη συνέντευξη που έδωσε η νεαρή τραγουδίστρια στο protothema  λίγο πριν τη συναυλία της στο Κηποθέατρο Παπάγου στις 20 Σεπτεμβρίου. Μετά το γεμάτο συναυλιακό πρόγραμμά σου σε Αθήνα, Κρήτη, Θεσσαλονίκη, Πάτρα κι άλλα ποιες είναι οι εντυπώσεις σου από την αγάπη που σου δείχνει το κοινό; Δεν τα σκέφτομαι πολύ τα πράγματα. Κυρίως τα αισθάνομαι στιγμιαία. Τελευταία αισθάνομαι ότι δεν είμαι μόνη. Είχα αυτόν τον φόβο παλιά. Πλέον νιώθω ότι με βρίσκουν κι άλλοι και ότι τους βρίσκω κι εγώ.Μετά από κάθε live το σκέφτομαι λες και τόλμησα να βάλω δημόσια αγγελία «ζητούνται παράξενοι περήφανοι και μόνοι να συνδεθούν ενεργειακά με παράξενους περήφανους και μόνους δημιουργώντας για λίγο έναν νέο κόσμο (στο τάδε σημείο την τάδε ώρα)» κι ότι μάλιστα πέτυχε κι όλας μάλλον.. (γέλια). Ποιοι καλλιτέχνες είναι τα πρότυπα σου και με ποιους ονειρεύεσαι να συνεργαστείς;Θαυμάζω τους καλλιτέχνες. Εκείνους που ακόμα κι αν αύριο τους πάνε σ ένα κελί μακριά από τον κόσμο και με κανέναν τρόπο να επικοινωνήσουν οτιδήποτε .. θα συνεχίσουν να είναι καλλιτέχνες.Όσους έχουν όραμα, ξέρουν τι κάνουν ή παλεύουν για κάτι ακόμα κι αν δεν γνωρίζουν ακριβώς για τι. Αυτοί είναι τα πρότυπα μου και με τετοιους ονειρεύομαι να συνεργαστώ ακόμα κι αν η μουσική τους ή το έργο τους μπορεί και να μην είναι αυτό που θα ονειρευόμουν να δημιουργήσω. Έχεις σπουδάσει Ψυχολογία. Η επιστήμη που διάλεξες πώς συνδυάζεται με το τραγούδι;Το τραύμα θεραπεύεται μέσα από την τέχνη. Επίσης εκφράζεται μέσα από την τέχνη.Γενικότερα έχει ενδιαφέρον η παρατήρηση του έργου μεγάλων προσωπικοτήτων. Οι επιλογές τους μαρτυρούν τα πάθη, την θλίψη, τα συναισθήματα και την ψυχοσύνθεση τους γενικότερα.Προσωπικά φέτος αποφάσισα να αντιμετωπίσω κάποιες κοινωνικές φοβίες παρακολουθώντας κάποια σεμινάρια υποκριτικής. Μπορούσα να κάνω απευθείας δραματοθεραπεια αλλά ένιωσα ότι ήθελα να το κάνω έτσι.Για να επιστρέψω στην ερώτηση παρότι θεωρώ πως τα πάντα μπορούν να συνδυαστούν οι συγκεκριμένοι κλάδοι συνδυάζονται έντονα. Υπάρχουν ολόκληρα ρεύματα που κάνουν ακριβώς αυτό. Από πού αντλείς την έμπνευση για τα τραγούδια που γράφεις;Από τον τρόπο που καταλαβαίνω την ζωή. Εκφράζω τον κόσμο μέσα από τα μάτια μου. Μέχρι τώρα, πιο εγωκεντρικά. Μεγαλώνοντας καλλιεργείται μέσα μου η ανάγκη να φύγω από εμένα. Να γράψω μπαίνοντας σε άλλους ανθρώπους. Ίσως ανθρώπους που εκπροσωπευουν ένα συγκεκριμένο κοινωνικό σύνολο ή ίσως ακόμα και για κάποιον περαστικό. Βέβαια κάθε φορά που ερωτεύομαι μου αδύνατο να συγκεντρωθώ σε οτιδήποτε άλλο θεματικά αλλά νιώθω ότι σιγά σιγά αλλάζω. Ποια είναι τα επαγγελματικά σχέδια σου για το μέλλον;Κυνηγάω το ωραίο. Αυτος είναι ο στοχος. Έχουμε στήσει μια μπάντα που μου αρέσει πολύ. Έξελισσόμαστε , αλλάζουμε και χτίζουμε τον χαρακτήρα μας. Αυτό είναι κάτι που συμβαίνει σήμερα και θα συνεχίσει να συμβαίνει για όσο θα κάνω μουσική. Στην συνέχεια ετοιμάζω ένα κομμάτι που θα κυκλοφορήσει λίγο πριν τα Χριστούγεννα. Και σύντομα θα ανακοινώσουμε κάποιες παραστάσεις χειμερινές. Υπενθυμίζουμε πως η νεαρή τραγουδίστρια θα δώσει μια συναυλία στις 20 Σεπτεμβρίου στο Κηποθέατρο Παπάγου.Ήχοι βγαίνουν από τους λαβύρινθους του πρώτου άλμπουμ της Παυλίνας και συναντούν τα στιχάκια από τις Μωβ Καληνύχτες του δεύτερου και ταξιδεύουν σαν πυροτεχνήματα στον καλοκαιρινό ουρανό. Παλιά τραγούδια ξαναζούν μέσα από νέες ηχητικές φόρμες και dark, electro ενορχηστρώσεις δίνουν σε αγαπημένες μελωδίες νέο σχήμα.Η Παυλίνα, άλλωστε, λέει πως οι συναυλίες είναι ο αγαπημένος της τρόπος για να δείξει ποια πραγματικά είναι κι ευτυχώς εκεί έξω υπάρχει πολύς κόσμος που το αντιλαμβάνεται αυτό. INFO :Κηποθέατρο Παπάγουώρα έναρξης 21.00Τιμή εισιτηρίου : 12 ευρώ Πηγή:  protothema",http://www.topontiki.gr/article/289627/paylina-voylgaraki-pleon-aisthanomai-oti-den-eimai-moni-moy-video
Culture,topontiki.gr,«Φαινόμενο Ρασομόν» της Αναστασίας Παπαστάθη στο θέατρο RADAR,20.9.2018,ΤΟ ΠΟΝΤΙΚΙ WEB," Το ""Φαινόμενο Ρασομόν"" θα ξαναδούμε ανανεωμένο από τα μέσα Οκτωβρίου Κάνοντας πρεμιέρα στις20 Οκτωβρίου 2018 στο θέατρο Radar, το έργο της Αναστασίας Παπαστάθη θα παίζεται κάθε Σάββατο στις 9μμ και Κυριακή στις 7μμ. Εμπνευσμένο από διηγήματα του Ριονοσουκέ Ακουτάγκαβα και από αρχαίους μύθους ""περί αληθείας"" επιχειρεί να θέσει ερωτήματα που αφορούν στην σχετικότητα της αλήθειας και στην διαφορετική οπτική που έχουν οι άνθρωποι για το ίδιο γεγονός. Λίγα λόγια για το έργο Βρισκόμαστε στην εποχή του μεσαίωνα στη δύση. Μετά την δίκη για τον φόνο ενός άνδρα, ένας Μοναχός, μια Περουκιέρισα κι ένας Ξυλοκόπος, για να προστατευτούν από την καταιγίδα που ξεσπάει, βρίσκουν καταφύγιο στα ερείπια της πύλης Ρασομόν. Τα τρία αυτά πρόσωπα, συζητούν για το γεγονός που τάραξε την πόλη. Πριν τρεις μέρες, στο δάσος, ένας Άντρας δολοφονήθηκε και η Γυναίκα του βιάστηκε. Ως ύποπτος, συλλαμβάνεται και οδηγείται στο δικαστήριο ένας Ληστής. Η Γυναίκα καλείται να καταθέσει, το ίδιο και ο Μοναχός που είδε το ζευγάρι να μπαίνει στο δάσος, αλλά και ο Ξυλοκόπος, που όπως ισχυρίζεται ήταν ο πρώτος που βρήκε τον νεκρό. Ακόμα και την εκδοχή του Άντρα μαθαίνουμε μέσω της Περουκιέρισας, που τον συνάντησε τυχαία αιμόφυρτο στο δάσος, λίγο πριν πεθάνει. Μάρτυρες και κατηγορούμενοι , για το ίδιο γεγονός, αφηγούνται μια διαφορετική ιστορία, η οποία ζωντανεύει μπροστά στα μάτια του θεατή και του επιτρέπει να δώσει τις δικές του απαντήσεις. Σημείωμα Σκηνοθέτη Το ""Φαινόμενο Ρασομόν"" αφορά στην σχετικότητα της αλήθειας. Είναι ένα εγχείρημα μέσα από το οποίο θέλησα ερευνήσω την λειτουργία του ανθρώπου σε σχέση με την αλήθεια και στην συνέχεια να το μοιραστώ με τους θεατές. Με αφορμή τον φόνο ενός άντρα μάρτυρες και κατηγορούμενοι καταθέτουν για το ίδιο γεγονός μια διαφορετική ιστορία. Από το σημείο αυτό ξεκινούν τα ερωτήματα. Για ποιό λόγο, και κάτω από ποιες συνθήκες οι άνθρωποι, για κάτι τόσο συγκεκριμένο έχουν εντελώς διαφορετική οπτική; Με την προϋπόθεση ότι ο κάθε ένας καταθέτει την δική του αλήθεια, ποιοι παράγοντες επηρεάζουν στην διαμόρφωση αυτής της αλήθειας; Ο χαρακτήρας, το πνευματικό επίπεδο, τα κίνητρα του κάθε ανθρώπου, ακόμα και η στιγμή στην οποία βρίσκεται, φαίνεται να είναι σημαντικές παράμετροι στην διαμόρφωση της αλήθειας του κάθε ενός. Όπως και να έχει διακρίνουμε μια απόσταση ανάμεσα στο πραγματικό, σ' αυτό που υπάρχει και σε αυτό που νομίζουν τα πρόσωπα του έργου ότι υπάρχει. Είναι προφανές, ότι το υποκειμενικό στοιχείο επικρατεί του αντικειμενικού. Ταυτόχρονα όμως τίθεται το ερώτημα: Υπάρχει αντικειμενική αλήθεια; Και αν ναι ποιος την ορίζει; Το έργο εκτυλίσσεται στην δύση την εποχή του μεσαίωνα, μια εποχή των ακραίων αντιθέσεων, όπου τα πάντα μπορούν να συμβούν. Η επιλογή μιας τόσο μακρινής εποχής για να τεθεί ένα τόσο σύγχρονο θέμα, όπως είναι η σχετικότητα της αλήθειας, πηγάζει από την πεποίθηση ότι η απόσταση μας επιτρέπει να παρατηρούμε με καθαρότητα, να παραμένουμε ανοιχτοί, να μην νοιώθουμε απειλή και τότε αυτό που είναι μακρυά, έρχεται κοντά μας, χωρίς να μας φοβίζει, αντίθετα μας δημιουργεί κίνητρο για ενδοσκόπηση και επαναπροσδιορισμό. Ο Ριονοσουκέ Ακουτάγκαβα και ο όρος ""Φαινόμενο Ρασομόν"" Ο Ριονοσουκέ Ακουτάγκαβα υπήρξε ένας από τους σημαντικότερους εκπροσώπους της Ιαπωνικής λογοτεχνίας. Γεννήθηκε το 1892 και αυτοκτόνησε σε ηλικία 35 ετών. Στοχαστής με σπάνιο πνεύμα, γνήσιος διανοητής αρνήθηκε κάθε συμβατικότητα. Πολλά από τα θέματά του, άντλησε από μεσαιωνικές ιστορίες της πατρίδας του τις οποίες ξαναέγραψε με σύγχρονη ψυχολογία και μοντέρνα δομή. Μετέφρασε την κλασική αγγλική και γαλλική λογοτεχνία και έγραψε ένα σημαντικό αριθμό ποιημάτων. Έγινε ευρύτερα γνωστός μετά το 1950 όταν ο Ακίρα Κουροσάβα γύρισε την ταινία ""Ρασομόν"", το σενάριο της οποίας ήταν βασισμένο σε μια συλλογή διηγημάτων του με τίτλο ""Ρασομόν"" Το 1952 η ταινία συμμετείχε στις Κάννες και κέρδισε το μεγάλο βραβείο. Η επιτυχία της ξεπέρασε τα σύνορα της Ευρώπης και έφτασε μέχρι την Αμερική. Πολλά χρόνια μετά, το θέμα της παραμένει επίκαιρο. Ο ανεξιχνίαστος φόνος ενός άντρα στην μεσαιωνική Ιαπωνία των σαμουράι και οι διαφορετικές καταθέσεις των μαρτύρων εξακολουθεί να απασχολεί την σκέψη των διανοητών, αλλά και να έλκει το ενδιαφέρον των σινεφίλ. Έτσι επικράτησε ο όρος ""Φαινόμενο Ρασομόν"" κυρίως στην νομική επιστήμη αλλά και στην ψυχολογία. Στην νομική για παράδειγμα ο ανωτέρω όρος, αντιπροσωπεύει την περίπτωση, που για το ίδιο γεγονός υπάρχουν διαφορετικές καταθέσεις μαρτύρων. Συντελεστές KEIMENO/ΣΚΗΝΟΘΕΣΙΑ/ ΦΩΤΙΣΜΟΙ: Αναστασία Παπαστάθη ΣΚΗΝΙΚΑ -ΚΟΣΤΟΥΜΙΑ:Κυριακή Πανούτσου ΜΟΥΣΙΚΗ-ΗΧΟΙ: Πάνος Φορτούνας ΕΠΙΜΕΛΕΙΑ ΚΙΝΗΣΗΣ: Αντώνης Κουτρουμπής  Ερμηνεύουν με σειρά εμφάνισης οι ηθοποιοί: ΜΟΝΑΧΟΣ: Αναστασία Παπαστάθη ΞΥΛΟΚΟΠΟΣ: Νίκος Μπουσδούκος ΠΕΡΟΥΚΙΕΡΙΣΑ: Μαρία Σκούντζου ΛΗΣΤΗΣ: Δημήτρης Τσολάκης ΑΝΔΡΑΣ: Γιώργος Λαμπριανός ΓΥΝΑΙΚΑ: Άλκηστις Βούλγαρη  Διάρκεια παράστασης: 75 λεπτά χωρίς διάλειμμα  ΘΕΑΤΡΟ RADAR Πλατεία Αγίου Ιωάννη και Πυθέου 93, Αθήνα Τ.Κ. 11744 στάση μετρό ΑΓΙΟΣ ΙΩΑΝΝΗΣ τηλ. : 210 9769294 ",http://www.topontiki.gr/article/289894/fainomeno-rasomon-tis-anastasias-papastathi-sto-theatro-radar
Culture,topontiki.gr,24ο Διεθνές Φεστιβάλ Κινηματογράφου Αθήνας: Νύχτες αφιερωμένες στο σινεμά,23.9.2018,ΕΥΑ ΜΠΟΥΡΓAΝΗ," Για 24η χρονιά (!), ο αγαπημένος κινηματογραφικός θεσμός της πρωτεύουσας, το Διεθνές Φεστιβάλ Κινηματογράφου της Αθήνας - Νύχτες Πρεμιέρας, επιστρέφει στο καθιερωμένο φθινοπωρινό ραντεβού του. Ανταποκρινόμενο στις υψηλές προσδοκίες του πολυπληθούς κοινού του, το Φεστιβάλ περιλαμβάνει κινηματογραφικά «διαμάντια» του σινεμά, μια σειρά από τις πιο εκλεκτές ταινίες της χρονιάς (International Competition), πολυβραβευμένες δημιουργίες από τα μεγαλύτερα φεστιβάλ παγκοσμίως (Festival Darlings), πολυσυζητημένα ντοκιμαντέρ (Stanger Than Fiction), κλασικούς σταθμούς του παρελθόντος (AIFF Classics), μεταμεσονύκτιες προβολές (After Hours) και μουσικά φιλμ (Music And Film), ειδικά αφιερώματα (AIFF Tributes) και ξεχωριστές ελληνικές ταινίες μικρού μήκους (Greek Shorts Competitions), ενώ στη διάρκεια της διεξαγωγής του το φεστιβάλ θα εμπλουτιστεί με μια σειρά από παράλληλες εκδηλώσεις, μεταξύ των οποίων εκθέσεις, εγκαταστάσεις, διαλέξεις, δεξιώσεις και πάρτι. Έως τις 30 Σεπτεμβρίου 2018, λοιπόν, η Αθήνα φιλοξενεί τη μεγαλύτερη γιορτή του κινηματογράφου στις αίθουσες: Danaos Cinema (1 και 2), Ιντεάλ (Cine Ideal), Odeon Opera (1 και 2), Άστορ, Ταινιοθήκη της Ελλάδος, Στέγη Ιδρύματος Ωνάση, Μέγαρο Μουσικής Αθηνών και Παλλάς. Δέκα μέρες γεμάτες σινεμά, με συνολικά 114 ταινίες μεγάλου μήκους, 67 ταινίες μικρού μήκους και τρία διαγωνιστικά τμήματα που αναμένεται να ικανοποιήσουν και τους πιο απαιτητικούς θεατές. Την αυλαία του φετινού Φεστιβάλ άνοιξε ο «Ψυχρός Πόλεμος» του Πάβελ Παβλικόφσκι, την Τετάρτη 19 Σεπτεμβρίου στο Μέγαρο Μουσικής Αθηνών. Πρόκειται για μια ταινία που απέσπασε το Βραβείο Σκηνοθεσίας στο φετινό Φεστιβάλ Καννών και προβλήθηκε σε πανελλήνια πρώτη (διανομή Strada Films / Seven Films), παρουσία του ίδιου του σκηνοθέτη. Μάλιστα, με αφορμή τη συμμετοχή του στο φεστιβάλ, παρουσιάστηκε και ένα spotlight στο έργο του με εκλεκτές ταινίες της φιλμογραφίας του. Στα καλύτερα του προγράμματος τοποθετούμε το αφιέρωμα «Μπέργκμαν 100» που πραγματοποιείται – στo πλαίσιo των παγκόσμιων εορτασμών για τα 100 χρόνια από τη γέννηση του Ίνγκμαρ Μπέργκμαν – με δυο ξεχωριστές προβολές: Το ντοκιμαντέρ «Μπέργκμαν: Ένας Χρόνος, Μια Ζωή» («A Year In A Life», 2018) της Τζέιν Μάγκνουσον και την ανεξερεύνητη «Ντροπή» σε επετειακή προβολή 50 χρόνων, με ψηφιακά αποκατεστημένη κόπια και μία διαδραστική καλλιτεχνική εγκατάσταση. Στα αφιερώματα του Φεστιβάλ ξεχωριστή λάμψη προσφέρουν τα «Διαμάντια του Πολωνικού Σινεμά» που – διατρέχοντας τέσσερις ολόκληρες δεκαετίες – επιχειρεί να παρουσιάσει, σε ψηφιακά αποκατεστημένες κόπιες, ένα αντιπροσωπευτικό δείγμα της πολωνικής κινηματογραφικής εποποιίας – με ταινίες – σταθμούς και κινηματογραφικά αριστουργήματα – που εμπνέει και επηρεάζει διαχρονικά το παγκόσμιο σινεμά μέχρι και τις μέρες μας. Το επόμενο αφιέρωμα στο πνεύμα της εποχής (Me Too movement) επιμελήθηκαν οι Μαρία Ναθαναήλ, Άντυ Δημοπούλου, Δήμητρα Αργυράκη και Φωτεινή Αλευρά. Με τίτλο «Το Μέλλον Είναι Γυναίκα», το αφιέρωμα παρουσιάζει πέντε πρεμιέρες από ταινίες μυθοπλασίας και ντοκιμαντέρ που αφηγούνται τις ιστορίες γενναίων γυναικών. Οι προβολές θα πραγματοποιηθούν στην Ταινιοθήκη της Ελλάδος και η είσοδος για το κοινό θα είναι ελεύθερη. Ειδικότερη μνεία στο φετινό φεστιβάλ γίνεται στον πολυαγαπημένο Έλληνα δημιουργό Γιώργο Πανουσόπουλο, παρουσιάζοντας σε πανελλήνια πρεμιέρα τη νέα του ταινία «Σ’ αυτή τη χώρα κανείς δεν ήξερε να κλαίει». Η προβολή της θα είναι προσβάσιμη σε όλους, ενώ με αφορμή τη μεγάλη επιστροφή του πίσω από την κάμερα έπειτα από 14 χρόνια, θα παρουσιαστεί στο ελληνικό κοινό ένα πλήρες αφιέρωμα στη φιλμογραφία και την καριέρα του. Από τις φετινές Νύχτες Πρεμιέρας δεν θα μπορούσαν να λείπουν και τα ελληνικά ντοκιμαντέρ, μεταξύ των οποίων οι πρεμιέρες «Αναζητώντας τον Καζαντζάκη» του Αλέξανδρου Σκούρα και το «Melan*cholia» της Αριάδνης Κουτσαύτη. Αναπόσπαστο κομμάτι του φεστιβάλ τα τελευταία χρόνια αποτελεί το διαγωνιστικό τμήμα των ελληνικών ταινιών μικρού μήκους που εκπροσωπεί το πιο δημιουργικά ανήσυχο κομμάτι της ελληνικής κινηματογραφικής παραγωγής, σημειώνοντας μάλιστα φέτος ρεκόρ συμμετοχών, ενώ για πρώτη φορά δημιουργείται διεθνές διαγωνιστικό τμήμα και για ντοκιμαντέρ με πρόεδρο της επιτροπής τον Μενέλαο Καραμαγγιώλη. Στα καινούργια του Φεστιβάλ ξεχωρίσαμε την ενότητα «Icons» η οποία είναι αφιερωμένη σε εμβληματικές προσωπικότητες των τεχνών και του πολιτισμού όπως οι Ίαν Μακ Κέλεν, Βίβιεν Γουέστγουντ, Αλεξάντερ Μακ Κουίν, Τζον Μάκενρο, Όρσον Γουέλς και Ρόμπερτ Μίτσαμ, ο οποίος μιλάει σε πρώτο πρόσωπο στην κάμερα ενός άλλου icon, του διάσημου φωτογράφου Μπρους Γουέμπερ. Τέλος, δεν θα μπορούσαμε να μη συμπεριλάβουμε και τον «Πήτερ Παν» ο οποίος γίνεται 65 χρονών απ’ όταν κυκλοφόρησε, χαρίζοντάς μας ένα μαγευτικό ταξίδι με προορισμό τη Χώρα του Ποτέ. Ένα αριστούργημα της Ντίσνεϋ, ένας ύμνος στην αθωότητα σε μια προβολή που θα απογειώσει τους θεατές της. Η ταινία θα είναι μεταγλωτισμένη με ελεύθερη είσοδο για όλους, ενώ, για πρώτη φορά στην Ελλάδα και με την υποστήριξη της Ελληνικής Εταιρίας Προστασίας Αυτιστικών Ατόμων, θα πραγματοποιηθεί και μια προβολή φιλική σε άτομα με αυτισμό. Μετά την τελετή λήξης της 24ης διοργάνωσης του φεστιβάλ θα προβληθεί η νέα ταινία του Αμερικανού σκηνοθέτη Ντέιβιντ Λόουερι με τίτλο «Ο Κύριος και το Όπλο» («The Old Man and the Gun»), που αποτελεί τον κινηματογραφικό «αποχαιρετισμό» στην υποκριτική του Ρόμπερτ Ρέντφορντ. Οι φετινοί καλεσμένοι θα είναι ο Πάβελ Παβλικόφσκι και ο Άρι Φόλμαν, ο Πίτερ Στρίκλαντ με την ταινία τρόμου «Το Στοιχειωμένο Ύφασμα», ο υποψήφιος για Όσκαρ σκηνοθέτης Πίτερ Μέντακ που θα παρουσιάσει τη νέα του ταινία - ντοκιμαντέρ «Το Φάντασμα του Πίτερ Σέλερς» και τη δημοφιλέστερη ταινία του με τίτλο «Απόλυτος Τρόμος», ο τουρκικής καταγωγής Μαχμούτ Φαζίλ Κοσκούν με τη βραβευμένη στο Φεστιβάλ Βενετίας ταινία του «Το Διάγγελμα», o ταλαντούχος Λορέντζο Φέρο από την Αργεντινή, πρωταγωνιστής της ταινίας «Ο Άγγελος», o σκηνοθέτης Τόμας Στούμπερ με τη βραβευμένη στο Φεστιβάλ Βερολίνου ταινία του «Στους Διαδρόμους» και ο υποψήφιος για Όσκαρ σκηνοθέτης Ναθάνιελ Καν με το πολυσυζητημένο ντοκιμαντέρ του «Όλα για Πούλημα» που διαγωνίζεται για τη Χρυσή Αθηνά. Μεγάλος Χορηγός του 24ου Διεθνούς Φεστιβάλ Κινηματογράφου της Αθήνας - Νύχτες Πρεμιέρας είναι η Cosmote TV. Το φεστιβάλ έχει ενταχθεί στο ΠΕΠ Αττικής 2014-2020 και συγχρηματοδοτείται από το Ευρωπαϊκό Ταμείο Περιφερειακής Ανάπτυξης. INFO Από 19.9 έως 30.9.2018 Η πρώτη απογευματινή προβολή: 5 ευρώ Οι υπόλοιπες προβολές (ώρα έναρξης από 19.00): 6 ευρώ Κάρτες Διαρκείας: 5 Προβολών: 20 ευρώ – 10 Προβολών: 35 ευρώ – 20 Προβολών: 60 ευρώ Πρόσθετες πληροφορίες / κρατήσεις: www.cinemagazine.gr & www.aiff.gr",http://www.topontiki.gr/article/290173/24o-diethnes-festival-kinimatografoy-athinas-nyhtes-afieromenes-sto-sinema
Culture,topontiki.gr,"Νέες κυκλοφορίες, ποικιλία αναγνωσμάτων",29.10.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Στις φθινοπωρινές εκδόσεις δεν λείπουν τα βιβλία πολιτικής σκέψης που πάντα προκαλούν το αναγνωστικό ενδιαφέρον Γιώργος Δελλής Δήμος και Αγορά Το δημόσιο δίκαιο «αλλιώς» με το βλέμμα της οικονομικής ανάλυσης Εκδόσεις: Ευρασία Σελ.: 478 Η ύπαρξή μας καθορίζεται από τους θεσμούς που μας περιβάλλουν. Περίπου όπως οι αρχαίοι Αθηναίοι μοίραζαν τη ζωή τους ανάμεσα στην Αγορά και το Δήμο. Η Αγορά δεν εξαντλείται στο πεδίο των οικονομικών συναλλαγών. Ταυτίζεται με την ιδιωτική κοινωνία, συνιστά το άθροισμα των οριζόντιων θεσμών στους οποίους οι άνθρωποι συμμετέχουν ελεύθερα: το παζάρι, ένας πολιτιστικός σύλλογος, η κοινωνία της πληροφορίας. Ο Δήμος περιλαμβάνει τους μη συναινετικούς θεσμούς – Βουλή, Κυβέρνηση, Διοίκηση, Δικαστήρια, όργανα της Ε.Ε. – οι οποίοι δρουν κυριαρχικά, λαμβάνοντας αποφάσεις που μας επιβάλλονται άνωθεν. Είναι η μετεξέλιξη από την αθηναϊκή στη φιλελεύθερη Δημοκρατία. Το δημόσιο δίκαιο, ως το κατεξοχήν δίκαιο του Δήμου, δίνει έμφαση στη νομιμότητα. Η οικονομική θεωρία, ως η επιστήμη που είναι περισσότερο στραμμένη στην Αγορά, αναδεικνύει την αποτελεσματικότητα. Είναι, όμως, η νομιμότητα και η αποτελεσματικότητα – αντίστοιχα ο Δήμος και η Αγορά – δύο τόσο διαφορετικοί κόσμοι ώστε να τους αντιλαμβανόμαστε μόνο ξεχωριστά; Προφανώς όχι. Δυστυχώς, το δημόσιο δίκαιο στην Ευρώπη, και ιδίως στην Ελλάδα, ξέχασε στην πορεία την αυτονόητη αυτή αλήθεια.Η οικονομική ανάλυση, ως άλλη μέθοδος προσέγγισης του δημοσίου δικαίου, είναι απαραίτητη για να διορθώσουμε την παραπάνω παρανόηση. Τα εργαλεία της οικονομικής θεωρίας μάς επιτρέπουν να δούμε με πιο ρεαλιστική ματιά πώς λαμβάνονται οι συλλογικές αποφάσεις και πώς συμπεριφέρονται οι άνθρωποι στο εσωτερικό του Δήμου. Καθιστούν εφικτή την προσέγγιση του δημοσίου δικαίου με άλλο τρόπο – την ανάγνωσή του αλλιώς, όπως αναφέρεται στον τίτλο του βιβλίου – ώστε να οδηγεί στις πραγματικά ορθές δημόσιες αποφάσεις, εκείνες που διασφαλίζουν την καλύτερη συνύπαρξη Δήμου και Αγοράς. Μια ανάγκη την οποία αντιληφθήκαμε όψιμα και με τον πιο επίπονο τρόπο, μέσα από τις ατραπούς μιας οικονομικής – αλλά όχι μόνο – κρίσης. Ανδρέας Ανδριανόπουλος Το Ισλάμ του μέλλοντός μας Εκδόσεις: Επίκεντρο Σελ.: 172 Προ ημερών στη Σουηδία έχασε τη δουλειά του γιατρός γιατί εξέφρασε υποψίες για την πραγματική ηλικία «ασυνόδευτων παιδιών» που ήταν ασθενείς του. Στην Ελλάδα «ανήλικος» μετανάστης συμμετείχε στη δολοφονία νεαρού φοιτητή στου Φιλοπάππου. Η Ευρώπη εθελοτυφλεί μπροστά στο πρόβλημα, ενώ γεμίζει από γειτονιές που είναι απροσπέλαστες στους ντόπιους κατοίκους. Στη Γαλλία, τα ΜΜΕ και οι Αρχές επιμένουν να ομιλούν απλά για «νεαρούς», όταν γίνονται άγρια επεισόδια μουσουλμάνων μεταναστών. Αυτή η απίστευτη «πολιτική ορθότητα» σε σχέση με μουσουλμάνους μετανάστες οδηγεί σε αρνητική λαϊκή στάση απέναντί τους. Ο κόσμος δεν θέλει να κρύβεται η αλήθεια. Μια νέα πραγματικότητα σιγά - σιγά διαμορφώνεται. Καινούργιες «ευρωπαϊκές» κοινωνίες χτίζονται. Ο Ανδρέας Ανδριανόπουλος κρούει τον κώδωνα του κινδύνου. Κι εξηγεί τα αδιέξοδα που διαμορφώνονται. Δίχως υστερίες και κραυγές. Με γνώση αλλά και με αίσθηση του επείγοντος. Οφείλουμε όλοι να αφουγκρασθούμε το πρόβλημα. Και να κινηθούμε για την αντιμετώπισή του... Μαρίζα Ντεκάστρο 2651 ημέρες δικτατορίας 21 Απριλίου 1967 - 24 Ιουλίου 1974 Εικόνες: Βασίλης Παπαγεωργίου Εκδόσεις: Μεταίχμιο Σελ.: 88 Η δικτατορία κράτησε 2651 ημέρες! Το βιβλίο αρχίζει την 21η Απριλίου 1967 που η συγγραφέας πήγαινε στη Β’ Γυμνασίου και τελειώνει στις 24 Ιουλίου 1974 που έπεσε η χούντα και είχε πλέον ενηλικιωθεί. Είναι ένα βιβλίο αναμνήσεων από τη ζωή των νέων εκείνα τα χρόνια, δικών της αναμνήσεων, των συμμαθητών και των μετέπειτα φίλων της. Είναι για όλα εκείνα που σημάδεψαν τους νέους και τους άλλαξαν, τις καθημερινές εμπειρίες, την πολιτική κατάσταση στην Ελλάδα και τα διεθνή γεγονότα της κάθε χρονιάς που τους επηρέασαν.",http://www.topontiki.gr/article/294950/nees-kyklofories-poikilia-anagnosmaton
Culture,topontiki.gr,Η ατζέντα της εβδομάδας,28.9.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 3/10. Παρασκευή 28.9 Μουσική.  Ελευθερία Αρβανιτάκη, «Για όλη τη ζωή μας σου μιλώ». Η Ελευθερία Αρβανιτάκη υπόσχεται μια μοναδική συναυλία γεμάτη με παλιά και αγαπημένα της τραγούδια, αλλά και με δυο νέα κομμάτια που κυκλοφόρησαν πρόσφατα στο προσωπικό της label «rEAct» από την Panik Records. Στο πλαίσιο των πολιτιστικών εκδηλώσεων Δήμου Κηφισιάς «Μενάνδρεια 2018». Info: Ζηρίνειο Στάδιο Κηφισιάς, Λεωφόρος Κηφισίας 192, ώρα έναρξης: 21.00, τιμή: 5 ευρώ, τηλ.: 2108012549 Σάββατο 29.9 Θέατρο.  «Δούλες» του Ζαν Ζενέ στο Αττικό Άλσος. Δύο υπηρέτριες καταστρώνουν την εξόντωση της λατρεμένης αλλά και μισητής τους Κυρίας. Τα αφελή σχέδια τους, ωστόσο, όχι μόνο αποτυγχάνουν αλλά στρέφονται και εναντίον τους. Το έργο - μύθος του Ζαν Ζενέ ζωντανεύει και πάλι στη σκηνή του Υπογείου, 50 ακριβώς χρόνια μετά την πρώτη παρουσίασή του στο ελληνικό κοινό. Μετάφραση - σκηνοθεσία: Μαριάννα Κάλμπαρη. Παίζουν: Κάτια Γέρου, Κωνσταντίνα Τάκαλου, Μαριάννα Κάλμπαρη. Info: Θέατρο Αττικού Άλσους, Οικονομίδου και Καρπενησιώτη (περιφερειακός Γαλατσίου), ώρα έναρξης: 20.30, είσοδος ελεύθερη Κυριακή 30.9 Μουσική.  Τόλης Βοσκόπουλος στο Ηρώδειο. Στα εξήντα χρόνια της επιτυχημένης μουσικής του διαδρομής θα μεταφέρει το κοινό ο Τόλης Βοσκόπουλος, σε μια μαγευτική βραδιά στο Ηρώδειο. Όλες οι μεγάλες του επιτυχίες, τα τραγούδια της ζωής του που έγιναν τραγούδια και της δικής μας ζωής, σε μια συναρπαστική συναυλία. Μαζί του στη σκηνή δύο σολίστες: ο Μανώλης Καραντίνης στο μπουζούκι και ο Θανάσης Βασιλόπουλος στο κλαρίνο. Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 10 ευρώ Δευτέρα 1.10 Θέατρο. Ένα βαθιά ανθρώπινο και ιδιαίτερα συγκινητικό έργο, που γράφτηκε με αφορμή την τρομοκρατική επίθεση της 12ης Ιουνίου 2016 στο gay bar του Ορλάντο, αποκαλύπτει την αλήθεια για την επίθεση αυτή καθώς και τα κίνητρα του τρομοκράτη. Στη σκιά των θυμάτων, η Αμέλια και ο Ραμόν έρχονται αντιμέτωποι με τρομακτικά γεγονότα που τους αναγκάζουν να ξεγυμνώσουν τις ψυχές τους, ενώνοντας κατά κάποιον τρόπο τη μοίρα και το πεπρωμένο τους. Σκηνοθεσία: Ελένη Γκασούκα. Παίζουν: Σοφία Σεϊρλή, Βασίλης Μαυρογεωργίου. Info: Θέατρο Μικρό Γκλόρια, Ιπποκράτους 7, ώρα έναρξης: 21.00, τιμή: από 5 ευρώ, τηλ.: 2103600832 Τρίτη 2.10 Μουσική. Μια μεγάλη συναυλία αφιερωμένη στη μνήμη του Δημήτρη Μητροπάνου, με οδηγό την ορχήστρα του αείμνηστου καλλιτέχνη και με επικεφαλής τον προσωπικό του ενορχηστρωτή, Γιάννη Παπαζαχαριάκη. Τραγουδούν: Φοίβος Δεληβοριάς, Ελεωνόρα Ζουγανέλη, Γιάννης Κότσιρας, Κώστας Μακεδόνας, Κωστής Μαραβέγιας, Λαυρέντης Μαχαιρίτσας, Πάνος Μουζουράκης, Δημήτρης Μπάσης, Γιώτα Νέγκα, Μίλτος Πασχαλίδης, Κάτια Πάσχου, Κώστας Τριανταφυλλίδης. Ειδική εμφάνιση κάνει η Χάρις Αλεξίου, που αποτελεί τη μόνη καλλιτέχνη από τη γενιά του Δημήτρη Μητροπάνου που συμμετέχει στη συναυλία, ενώνοντας το παρελθόν με το παρόν και το μέλλον. Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 15 ευρώ Τετάρτη 3.10 Θέατρο.  «Χοηφόροι» του Αισχύλου στο Θέατρο του Νέου Κόσμου. Η δεύτερη κατά σειρά τραγωδία του Αισχύλου στην τριλογία «Ορέστεια», με τον τίτλο του έργου να αφορά τον Χορό. Άλλωστε, το μεγαλύτερο μέρος της παράστασης στηρίζεται σε αυτή τη δυναμική του συνόλου, την οποία αντιμετωπίζει και ως ένα από τα βασικά στοιχεία της πολιτείας. Η υπόθεση του έργου έπεται της δολοφονίας του Αγαμέμνονα από την Κλυταιμνήστρα και προηγείται της καταδίωξης του Ορέστη από τις Ερινύες. Πρόκειται για ένα έργο με παρελθόν και μέλλον. Στοιχεία σε πλήρη αρμονία με τη φύση του ανθρώπου που προηγείται και έπεται άλλων, αναρωτώμενος ποια είναι τελικά η δική του θέση στην Ιστορία. Σκηνοθεσία: Ειρήνη Φαναριώτη. Παίζουν οι ηθοποιοί: Κωνσταντίνος Γεωργόπουλος, Άρης Λάσκος, Δήμητρα Μητροπούλου, Ειρήνη Φαναριώτη. Info: Θέατρο του Νέου Κόσμου – Δώμα, Αντισθένους 7 και Θαρύπου, ώρα έναρξης: 21.15, τιμή: από 10 ευρώ, τηλ.: 2109212900",http://www.topontiki.gr/article/290860/i-atzenta-tis-evdomadas
Culture,topontiki.gr,Η Ήρα που την έλεγαν Αλεξάνδρα…,29.9.2018,ΜΗΝAΣ ΒΙΝΤΙAΔΗΣ," «…Εγώ τους φτιάχνω τους αθάνατους θεούς; / Ή αυτοί εμένα; / Κι εκείνοι; / Ζουν; Ή από μας, για μας υπάρχουν; Το ίδιο κάνει…» Ήταν το πολυετές όνειρο μιας γυναίκας που αγαπά την ποίηση και τις τέχνες πιο πολύ κι από τη Νομική Επιστήμη, που της εξασφαλίζει τα προς το ζην. Είχε η δικηγόρος Αλεξάνδρα Δήμου, που έχει αφήσει τη σφραγίδα της στις Κυκλάδες, μια έμπνευση και, με οδηγό το πείσμα της, την επόμενη εβδομάδα μας κάνει ένα δώρο: τη μονόπρακτη όπερα «Ήρα», με τη θεά να κατεβαίνει στο πιο ιερό νησί του Αιγαίου, τη Δήλο! Η «Ήρα», η νέα μονόπρακτη όπερα του Θοδωρή Αμπαζή που είναι και ο σκηνοθέτης της παράστασης, σε λιμπρέτο Έλσας Ανδριανού πάνω σε μια ιδέα της Δήμου, παρουσιάζεται στις 6 και 7 Οκτωβρίου στον Αρχαιολογικό χώρο της Δήλου, στην «Αγορά των Ιταλών». Η υπόθεση. Ο Άνθρωπος, άρρωστος, καταφθάνει, καθώς κατακλύζεται από τον τρόμο του θανάτου, στον ιερό και σημαίνοντα τόπο της Δήλου. Εδώ, στη γενέτειρα του φωτεινού Απόλλωνα, σ’ έναν τόπο που λειτουργεί ταυτοχρόνως ως δραματικό τοπίο και ως ρεαλιστικός χώρος παράστασης, θα προσπαθήσει εναγωνίως να διαπραγματευτεί τη σωτηρία, θα εμβαθύνει σε ό,τι νοηματοδοτεί τη ζωή, θα συναντηθεί με την ετερότητα – τόσο με την έννοια του φύλου, όσο και με αυτήν της μακαριότητας της αθανασίας – καθώς έρχεται αντιμέτωπος με τις αρχετυπικές μορφές της Ήρας και της Αφροδίτης και θα οδεύσει στο τέλος. Μέσω αυτού του ταξιδιού θα κατακτήσει τη νηφαλιότητα μιας νέας συνειδητοποίησης, συλλαμβάνοντας τόσο τη ματαιότητα της αποφυγής όσο και την ενότητα της ζωής. Οι συντελεστές. Ποιος μπορεί να αμφισβητήσει ότι πρόκειται για ένα σημαντικό καλλιτεχνικό γεγονός, που στόχο έχει να δημιουργήσει μια γέφυρα επικοινωνίας μεταξύ του αρχαίου πολιτισμού και της σύγχρονης τέχνης μέσα από ένα σύγχρονο λυρικό έργο; Η Ειρήνη Καράγιαννη (μεσόφωνος), ο Μανώλης Μαυροματάκης (ηθοποιός) και η Αφροδίτη Πατουλίδου (υψίφωνος) συμπράττουν με την 30μελή Ορχήστρα Νυκτών Εγχόρδων του Δήμου Πατρέων – καλλιτεχνική διεύθυνση Βάγιας Ζεππάτου – και τους: Ναταλία Γεράκη (φλάουτο), Μιχάλη Καλκάνη (κοντραμπάσο) και Ιάκωβο Παυλόπουλο (κρουστά), υπό τη μουσική διεύθυνση του μαέστρου Αναστάσιου Συμεωνίδη, στην πρώτη παγκόσμια παρουσίαση της όπερας «Ήρα». Συμμετέχει η Θεατρική Ομάδα του Δήμου Μυκόνου, υπό την καλλιτεχνική διεύθυνση του Ντομένικο Κούκα. - Η εκδήλωση γίνεται υπό την αιγίδα του υπουργείου Τουρισμού, του Δήμου Μυκόνου και της Περιφέρειας Νοτίου Αιγαίου. Σε σύμπραξη με την Εφορεία Αρχαιοτήτων Κυκλάδων, με είσοδο ελεύθερη με ειδική πρόσκληση και ώρα έναρξης 17:00.",http://www.topontiki.gr/article/291015/i-ira-poy-tin-elegan-alexandra
Culture,topontiki.gr,Καλλιτέχνες και φίλοι αποχαιρετούν τον Σαρλ Αζναβούρ,2.10.2018,TO ΠΟΝΤΙΚΙ WEB," Καλλιτέχνες απ' όλον τον κόσμο αποχαιρέτισαν, με τον δικό τους τρόπο, τον μεγάλο τραγουδιστή, συνθέτη και ηθοποιό Σαρλ Αζναβούρ που άφησε την τελευταία του πνοή σήμερα, σε ηλικία 94 ετών. ""Κύριε Σαρλ, θα παραμείνετε πάντα «For me Formidable». Σεβασμός και συλλυπητήρια στην οικογένειά σας"", έγραψε στο Twitter η Σελίν Ντιόν. Ο Αμερικανός ηθοποιός και τραγουδιστής Τζος Γκρόμπαν, που είχε ηχογραφήσει ένα ντουέτο με τον Αζναβούρ, χαιρέτισε ""τον θρύλο"" που ""ξεπερνούσε τα σύνορα, που ζωντάνευε ιστορίες με τα τραγούδια του και έλιωνε τις καρδιές μας στην πορεία"". Όπως είπε, ήταν ""ένας τόσο γενναιόδωρος άνθρωπος, ευγενής και πάντα ειλικρινής"". ""Αντίο Σαρλ, θα συναντιόμασταν σύντομα στο Λος Άντζελες. Είμαι πολύ λυπημένος"", ανέφερε ο τραγουδιστής Μισέλ Πολναρέφ. ""Δυσκολεύομαι να εκφράσω τη θλίψη μου για την απώλεια αυτού του μεγάλου άνδρα με το τεράστιο ταλέντο, που τον θαύμαζα τόσο ως δημιουργό όσο και ως φίλο"", πρόσθεσε. ""Ο Σαρλ ήταν ο μέντοράς μου, ο φίλος μου, ο αγαπημένος μου. Θα μου λείπει πάντα"" έγραψε στη σελίδα της στο Facebook η Λάιζα Μινελι. ""Θα θυμάμαι πάντα με αγάπη τις στιγμές που ζήσαμε μαζί, είτε στο στούντιο, είτε στις διακοπές μας στη νότια Γαλλία. Αναπαύσου εν ειρήνη, αγαπημένε Σαρλ"", τον αποχαιρέτισε στο Twitter ο Κουίνσι Τζόουνς. ""Ο Σαρλ Αζναβούρ είναι νεκρός. Αδύνατον, κι όμως αληθινό (...) Πριν από μερικά χρόνια, τον προσκάλεσα να τραγουδήσει στο άλμπουμ World peace is none of your business. Το άκουσε, αλλά αρνήθηκε - πόσο σοφός ήταν! Η μουσική διαρκεί περισσότερο από τη ζωή και ο Σαρλ Αζναβούρ είναι η μουσική: τώρα, σήμερα, αύριο και για πάντα"", είπε ο Μορισέι. ""Ήταν ένας άνθρωπος με πάθος, η ιστορία του είναι απίστευτη. Είναι ένας από τους λίγους που κατάλαβε την τέχνη μας. Το να βλέπω τι έκανε επί σκηνής στην ηλικία του μου δίνει ακόμη περισσότερη δύναμη για να συνεχίσω να μεταδίδω την αγάπη μέσα από τις λέξεις στη σκηνή"" είπε ο ράπερ Soprano στο BFMTV. ""Και ξαφνικά, σιωπή"", έγραψε στο Instagram o ράπερ Oxmo Puccino. ",http://www.topontiki.gr/article/291306/kallitehnes-kai-filoi-apohairetoyn-ton-sarl-aznavoyr
Culture,topontiki.gr,Ο πόνος του ανθρώπου και των πραγμάτων,1.10.2018,ΠΟΝΤΙΚΙ ART,"Charles Baudelaire Τα Άνθη του Κακού Μετάφραση - επιλεγόμενα: Γιώργος Κεντρωτής Εκδόσεις: Gutenberg Σελ.: 858 Αλήθεια, πόσος πνευματικός μόχθος, πέρα από παιδεία, καλλιέργεια, αφοσίωση και ταλέντο χρειάζεται για να ολοκληρωθεί μια τέτοια εργασία, μια από τις πολλές που μας έχει χαρίσει ο Γιώργος Κεντρωτής; Πόσο άπειρο χρόνο αυστηρής μελέτης, θυσιών και γενναιόδωρου αισθήματος προσφοράς μπορεί να διαθέσει κανείς προκειμένου να φέρει σε πέρας ένα έργο που, στην ουσία, «μεταφράζει τον πόνο του ανθρώπου και των πραγμάτων»! Τα γράφω αυτά γιατί, συνήθως, έργα που απαιτούν τερατώδη επάρκεια, θρησκευτική αφοσίωση και σταχανοβίτικη αντοχή όχι μόνο δεν τυγχάνουν των επαίνων που τους αρμόζουν (πάντα εκ του αποτελέσματος) από μια κοινωνία της οποίας το αναγνωστικό ήθος είναι ανύπαρκτο, αλλά δεν τους αφιερώνεται ούτε ένας καλός λόγος από τη μικρή κοινότητα των υποτιθέμενων «ειδημόνων» παρά μόνο μεμψιμοιρίες και μικρότητες. Η τάδε λέξη δεν αποδόθηκε ορθώς, να τυφεκιστεί ο μεταφραστής, η δείνα ιδέα είναι αυθαίρετη και καταχρηστική, να συλληφθεί – κι άλλα δηλητηριώδη κομπλιμέντα – παρατηρήσεις που, στην πλειονότητά τους, είναι και λανθασμένες. Ένας άνθρωπος όμως με αδιαμφισβήτητη επάρκεια και βαρύτατη - σημαίνουσα εργογραφία, πόσο πια μπορεί να ματαιοδοξεί; Μεταφράζει κανείς «Τα Άνθη του Κακού» γράφοντας – μεταξύ άλλων – 300 υπερπλήρεις σελίδες επιλεγόμενων για να καταπλήξει τα πλήθη ή την πολυπληθή λέσχη ανάγνωσης των εν Ελλάδι μπωντλαιριστών; Ή μήπως προσδοκά στις τόσο ανθισμένες δάφνες του Παρνασσού για τη φακή του; Απλά το κάνει από δικό του μεράκι – πράγμα που δεν σημαίνει προφανώς ότι αυτοδικαίως εξαιρείται από τη βάσανο της κριτικής. Αλλά και οι κρινόμενοι κρίνονται όπως και οι κριτικές τους. Ακόμα και η αμφίσημη σιωπή κρίνεται όπως και η θορυβώδης γκρίνια. Ανέκαθεν ο χώρος των γραμμάτων για λόγους δωρεάν κύρους δεν διακρινόταν για τη γενναιοφροσύνη του. Τα «Άνθη του Κακού», σε μια τόσο φροντισμένη και σοβαρή, από όλες τις πλευρές, έκδοση, έλειπαν από την ελληνική βιβλιογραφία. Πριν από όλα, έχουμε την πλήρη έκδοση, δίγλωσση. Η μετάφραση ενός ποιητικού έργου, στην περίπτωσή μας ενός από τα σημαντικότερα της ευρωπαϊκής λογοτεχνίας, αντιμετωπίζει πολλές προκλήσεις και ποικίλες αντικειμενικές δυσκολίες, συχνά αξεπέραστες. Κάθε λέξη ανοίγει μια μάχη με ενδιάμεσες ανακωχές. Μια μάχη που δύσκολα τη διαδέχεται μια περίοδος ειρήνης. Με δυο λόγια, χρειάζεται στρατηγική πριν από όλα, πράγμα που το δίχως άλλο διαθέτει ο Κεντρωτής και την ξεδιπλώνει με γνώση των προσλήψεων του Μπωντλαίρ στην Ελλάδα αλλά και στην ευρωπαϊκή κουλτούρα. Βασικό του μέλημα είναι να συνταιριάξει το παλαιό με το σύγχρονο πνεύμα ώστε να μεταγραφεί όσο πιο αυθεντικά γίνεται ο μπωντλαιρικός ρυθμός των ανθρωπίνων. Το ελληνικό ποιητικό αποτέλεσμα, ανεξάρτητα από τη σύγκρισή του με το γαλλικό πρωτότυπο, είναι αξιοθαύμαστο. Η πιο απαιτητική εκδοχή, αυτή που συμπεριλαμβάνει τη σύγκριση, έτσι κι αλλιώς παραμένει ανοιχτή σε μιαν υποκειμενική ανάγνωση. Είναι αποδεκτές οι λύσεις του μεταφραστή; Μεταφέρει πιστά το πνεύμα του ποιητή ή το προδίδει; Στην προκειμένη περίπτωση, η απάντησή μας είναι ανεπιφύλακτα «όχι». Οι λύσεις που προτείνει ο Κεντρωτής είναι πάντα εμπνευσμένες, καλοδουλεμένες, με αίσθημα ευθύνης που απορρέει από τη βαθύτατη γνώση του αντικειμένου. Άρα, μας μένει η εντύπωση των άψογων και ευανάγνωστων ποιημάτων. Η έκδοση είναι φιλολογική δίχως να επιβαρύνεται από τον άκαμπτο ακαδημαϊσμό. Αντίθετα, ο Κεντρωτής καταφέρνει να μυθιστοριοποιήσει τον πρόλογο και τα επιλεγόμενά του με μια ζεστασιά που καθιστά συμμέτοχο και τον αναγνώστη. Αυτό το πετυχαίνει μέσα από την εμπεδωμένη χρήση μιας λόγιας όσο και ζωντανής γλώσσας που σε εμπνέει, αλλά και από τον ενθουσιασμό του ίδιου του Κεντρωτή να μας μεταδώσει τον φιλολογικό διάλογο σχετικά με «Τα Άνθη του Κακού» σαν μια συναρπαστική ιστορία. Διαβάζοντας και σαν ξεχωριστό βιβλίο τόσο τον πρόλογο όσο και τα επιλεγόμενα, ο αναγνώστης έχει τη δυνατότητα να πληροφορηθεί σχεδόν τα πάντα σχετικά με το αριστούργημα της μπωντλαιρικής ιδιοφυίας. Μια σημαντική και ολοκληρωμένη έκδοση που έλλειπε από την ελληνική βιβλιογραφία, από έναν κατά τα άλλα γνωστότατο και αγαπημένο ποιητή στη χώρα μας! ",http://www.topontiki.gr/article/291017/o-ponos-toy-anthropoy-kai-ton-pragmaton
Culture,topontiki.gr,Δέκα ιστορίες από το παρελθόν,24.9.2018,ΠΟΝΤΙΚΙ ART," Δημήτρης Κανελλόπουλος Ο θάνατος του Αστρίτη και άλλες ιστορίες Εκδόσεις: Κίχλη Σελ.: 141 Δέκα διηγήματα μακριά από το σήμερα, ανασυρμένα από το παρελθόν – ένα παρελθόν, ωστόσο, κοντινό σε δεκαετίες και απείρως μακρύτερο σε εξέλιξη, έτσι που ο περασμένος κόσμος να μην προϋποθέτει το παρόν – ανακαλούν έναν κόσμο μνημών. Και οι δέκα αυτές καλοστημένες ιστορίες έχουν ως γεωγραφική αναφορά τον γενέθλιο τόπο του συγγραφέα. Αν και όλα σε αυτές τις ιστορίες – πρόσωπα, χαρακτήρες, ήθη, τόποι – μοιάζουν απελπιστικά μακρινά, απόμακρα και ξένα, ξαναζούν στο παρόν μας σαν «ένας θίασος μυστικός», επανέρχονται σα να ανακαλούν ένα ξεχασμένο κομμάτι του εαυτού μας. Μακρινές και συνάμα κοντινές, αυτές οι ιστορίες μάς θέτουν καθοριστικά ερωτήματα: το κατά πόσο φύγαμε οριστικά κι αμετάκλητα από τον γενέθλιο τόπο δίχως αποσκευές, το κατά πόσο δεν κουβαλάμε το χωριό μας στην πόλη, το παρελθόν στο παρόν, το κατά πόσο η σύγχρονη ματιά μας και οι εντυπώσεις μας είναι απαλλαγμένες από τον παλιό κόσμο. Το παρελθόν όλο και μεγαλώνει ενώ το σήμερα τελειώνει σύντομα για να ξεδιαλύνουμε τις ιστορίες μας, να τις ερμηνεύσουμε ή να τις ξεχάσουμε. Οι ιστορίες ζουν μέσα μας, ερήμην μας, σαν όνειρα, σαν παρεκκλίσεις της πραγματικότητας, σαν λησμονημένα βιώματα. Η νοσταλγική αναπόληση του Κανελλόπουλου είναι «σκέτη», δίχως ζάχαρη, σαν πικρός καφές, γεμάτη σκληρότητα, ωμή, ενώ ταυτόχρονα δεν της λείπει η ανθρωπιά. Έχουμε να κάνουμε με καθαρόαιμα ηθογραφικά κείμενα, με τον παρελθόντα χρόνο και τις αποστάσεις να παραμένουν έντονα ρεαλιστικές. Ο πόνος, η σκοτεινιά, οι δυσκολίες δεν εξωραΐζονται, δεν στρογγυλεύονται τα πάθη, οι κακότητες, οι αδυναμίες. Δεν μεγεθύνονται οι αρετές και η άγρια ομορφιά της απλής ζωής. Οι ανθρώπινες καταστάσεις μυστικά επανέρχονται στο παρόν κρυμμένες πίσω από τα σύγχρονα ήθη – σαν να τα κοιτούν ειρωνικά. Αλλάζει ο κόσμος, γίνεται γυαλιστερός, όμορφος, στιλπνός, αλλά η λάσπη των ενστίκτων παραμένει το βασικό συνεκτικό υλικό του. Κάθε ματιά στον κόσμο που αφήνουμε πίσω, κρύβει την προβολή της στην τρέχουσα ζωή. Ο συγγραφέας κοσμεί τις ιστορίες του με μια γάργαρη ποτιστική γλώσσα που ρέει στους αγρούς και τις εξοχές της Ηλείας και με ψυχρή οικειότητα αναπαριστά τόπους, κτίζει χαρακτήρες, συνθέτει ζωές. Κρατά ασφαλείς αποστάσεις από τον βιωματικό συναισθηματισμό και μοιάζει σαν να κοιτά τις ιστορίες του άλλοτε από μακριά κι άλλοτε από το μικροσκόπιο. Οι αφηγήσεις του Κανελλόπουλου απλώνονται χρονικά σε μια δύσκολη περίοδο της ελληνικής ιστορίας, από τη Μικρασιατική Καταστροφή ως και τα χρόνια της χούντας, με ενδιαμέσους σταθμούς τον Δεύτερο Παγκόσμιο Πόλεμο, την Κατοχή, τον Εμφύλιο και τη μετεμφυλιακή περίοδο. Μια Ελλάδα που δυσκολεύεται να χωνευτεί, να ξεπεραστεί, να γίνει επί τέλους παρελθόν… Όλες οι ιστορίες διαθέτουν μια αρχαϊκότατα δομημένη με διαλεχτά υλικά ύφους, γλώσσας και αφηγηματικής οικονομίας.",http://www.topontiki.gr/article/290176/deka-istories-apo-parelthon
Culture,topontiki.gr,Μεγάλη αναδρομική έκθεση στο Μουσείο Μπενάκη: Γνωστές και άγνωστες πτυχές του Γιάννη Μόραλη (Photos),1.10.2018,ΕΥΑ ΜΠΟΥΡΓAΝΗ," Μια μεγάλη αναδρομική έκθεση για τον Γιάννη Μόραλη εγκαινιάστηκε στο Μουσείο Μπενάκη, παρουσιάζοντας το σύνολο του έργου του σπουδαίου Έλληνα καλλιτέχνη ιδωμένο από μια νέα, διαφορετική σκοπιά. Πρόκειται για μια σύμπραξη του Μουσείου Μπενάκη με την Εθνική Πινακοθήκη - Μουσείο Αλ. Σούτσου, το Μορφωτικό Ίδρυμα Εθνικής Τραπέζης και τη Γκαλερί Ζουμπουλάκη, που ενώνουν τις δυνάμεις τους συνδιοργανώνοντας ένα μεγάλο αφιέρωμα για έναν από τους πιο ταλαντούχους και πρωτοπόρους καλλιτέχνες, μια εμβληματική προσωπικότητα και από τις σπουδαιότερες καλλιτεχνικές φυσιογνωμίες του 20ού αιώνα στη χώρα μας. Παρουσιάζοντας συνολικά το έργο του Γιάννη Μόραλη η έκθεση φιλοδοξεί να ανιχνεύσει το οπτικό του σύμπαν, παρακολουθώντας τον από τη δεκαετία του 1930 μέχρι τη δεκαετία του 2000. Τη χρονολογική και βιογραφική αυτή ροή διακόπτουν, χωρίς ωστόσο να τη διαταράσσουν, διάφορες θεματικές ενότητες μικρότερου μεγέθους, οι οποίες σκιαγραφούν περίτεχνα τον «άνθρωπο Μόραλη» πίσω από τον καλλιτέχνη. Πρόκειται για μικρές εκθέσεις μέσα στην έκθεση, αφιερωμένες στο έργο του «Σύνθεση Α’», σε πορτρέτα φίλων και προσωπικοτήτων, στον συνθέτη Μάνο Χατζιδάκι, όπως επίσης τους ποιητές Γιώργο Σεφέρη και Οδυσσέα Ελύτη. Η έκθεση συγκεντρώνει περίπου 200 έργα ζωγραφικής από δημόσιες και ιδιωτικές συλλογές, πολλά από τα οποία το κοινό θα έχει την ευκαιρία να δει για πρώτη φορά. Τα έργα αυτά συμπληρώνονται από σχέδια, χαρακτικά, εικονογραφήσεις βιβλίων, συνθέσεις σε κεραμικά πλακίδια, μεγάλου μεγέθους γλυπτά και μικρογλυπτά, κοστούμια και μακέτες σκηνικών από θεατρικές παραστάσεις, πρωτότυπα αρχειακά έγγραφα και φωτογραφίες, αναδεικνύοντας τη διαχρονική αξία της τέχνης του καλλιτέχνη με συνολικά 400 εκθέματα. Αποτελώντας συνέχεια και επέκταση της πρώτης αναδρομικής έκθεσης του Γιάννη Μόραλη στην Εθνική Πινακοθήκη το 1988, η έκθεση εμπλουτίζεται προσθέτοντας όλη τη δημιουργική του δράση έως τον θάνατό του, παρουσιάζοντας για πρώτη φορά αυθεντικά κοστούμια από τις παραστάσεις του Εθνικού Θεάτρου και του Ελληνικού Χοροδράματος, καθώς και το μεγαλύτερο μέρος του αρχείου του που δώρισε στο Μορφωτικό Ίδρυμα της Εθνικής Τραπέζης. Έτσι, οι επισκέπτες της έκθεσης θα έχουν την ευκαιρία να παρακολουθήσουν στενά την εξέλιξη και την πορεία του Γιάννη Μόραλη, από τα φοιτητικά του χρόνια στη Σχολή Καλών Τεχνών έως και τις τελευταίες προκλήσεις που είχε θέσει στον εαυτό του. Πιο συγκεκριμένα, θα έχουν τη δυνατότητα να ενημερωθούν για τις σχέσεις του καλλιτέχνη με τον δάσκαλό του Γιάννη Κεφαλληνό, τη μαθητεία του στο εργαστήριο χαρακτικής, καθώς και τη συνέχιση των σπουδών του στη Ρώμη και το Παρίσι μαζί με τον επιστήθιο φίλο του, Νίκο Νικολάου. Ακολουθούν τα δύσκολα χρόνια της Κατοχής, η αρχική αναγνώρισή του από το κοινό και η εκλογή του ως καθηγητή στην Ανώτατη Σχολή Καλών Τεχνών. Έπειτα, οι επισκέπτες παρακολουθούν την περίοδο που ο Γιάννης Μόραλης σκηνογραφεί παραστάσεις του Ελληνικού Χοροδράματος, του Θεάτρου Τέχνης, του Εθνικού Θεάτρου, και φυσικά τις σπουδαίες συνεργασίες του – μεταξύ άλλων – με τη Ραλλού Μάνου, τον Μάνο Χατζιδάκι και τον Κάρολο Κουν. Τέλος, το κοινό θα έχει τη δυνατότητα να αντλήσει πληροφορίες για τη συμμετοχή του καλλιτέχνη στη Biennale Βενετίας το 1958, τη φιλοτέχνηση των όψεων του ξενοδοχείου Hilton, τη συνεργασία του με την κεραμίστα Ελένη Βερναδάκη καθώς και με την Γκαλερί Ζουμπουλάκη. Για τα χρόνια που δημιουργούσε συνθέσεις σε κεραμικά πλακίδια για έργα τόσο σε δημόσιους όσο και ιδιωτικούς χώρους, που εικονογραφούσε τα Ποιήματα του Γιώργου Σεφέρη, που εμπνεόταν εξώφυλλα για τις εκδόσεις Ίκαρος φθάνοντας, τέλος, στην ώριμη, πλέον, περίοδο της λεγόμενης αφαίρεσης - απλοποίησης των μορφών. Πρόκειται για μια έκθεση που αποκαλύπτει άγνωστα στοιχεία του Γιάννη Μόραλη, φωτίζοντας ανθρώπινες πτυχές πίσω από το έργο του. Ένας καλλιτέχνης τόσο ρομαντικός όσο και εσωστρεφής, εμμονικός με την τέχνη του, ισορροπημένος, εύστοχος και σαφής με τη δουλειά του. Ένας άνθρωπος τρυφερός, που μόλις αντιλαμβανόταν ότι ανοίγεται περιοριζόταν ξανά στον εσωτερικό του κόσμο, εκφράζοντας ωστόσο τον εαυτό του μέσα από το έργο και τις δημιουργίες του. Την έκθεση θα συνοδεύει πλούσια εικονογραφημένη έκδοση από το Μορφωτικό Ίδρυμα της Εθνικής Τραπέζης, η οποία θα κυκλοφορήσει τον Νοέμβριο του 2018, ενώ το Τμήμα Εκπαίδευσης του Μουσείου Μπενάκη θα πραγματοποιήσει εικαστικά εργαστήρια για παιδιά από 6 έως 10 ετών, εμπνευσμένα από τη ζωγραφική του Γιάννη Μόραλη. Την έκθεση και την έκδοση επιμελείται ο κ. Νικόλαος Παΐσιος, επιστημονικός συνεργάτης της Πινακοθήκης Γκίκα. Ο συντονισμός είναι της Μαρίας Σαρρή, ο σχεδιασμός του Παύλου Θανόπουλου και οι γραφιστικές εφαρμογές της Ντόρας Πικιώνη. Info Μουσείο Μπενάκη, Πειραιώς 138, Αθήνα Η έκθεση θα διαρκέσει έως τις 5.1.2018 Ώρες: Πέμπτη, Κυριακή: 10.00 - 18.00 Παρασκευή, Σάββατο: 10.00 - 22.00 Πρόσθετες πληροφορίες / κρατήσεις: www.benaki.gr",http://www.topontiki.gr/article/291012/megali-anadromiki-ekthesi-sto-moyseio-mpenaki-gnostes-kai-agnostes-ptyhes-toy-gianni
Culture,topontiki.gr,«Leonardo da Vinci – 500 Years of Genius»: Έκθεση - αφιέρωμα στον μεγάλο ζωγράφο (Photos),28.10.2018,ΕΥΑ ΜΠΟΥΡΓAΝΗ," Τρεις εκθέσεις για τον Λεονάρντο ντα Βίντσι ενώνονται στην Αθήνα για πρώτη φορά, συνθέτοντας ένα μεγάλο αφιέρωμα στον μεγάλο καλλιτέχνη. Μετά τη διαδραστική έκθεση «Van Gogh Alive - The Experience», που προσέλκυσε και εντυπωσίασε περισσότερους από 200.000 επισκέπτες στην Αθήνα, οι οργανωτές των εκθέσεων αυτών επανέρχονται δριμύτεροι, παρουσιάζοντας το αφιέρωμα «Leonardo da Vinci - 500 Years of Genius». Πρόκειται για μια έκθεση που μέσα από ένα συναρπαστικό ταξίδι στον χώρο και τον χρόνο δίνει τη δυνατότητα στους επισκέπτες της να ανακαλύψουν κάθε πτυχή της ζωής και του έργου ενός σπουδαίου καλλιτέχνη, που έθεσε τα θεμέλια για μερικές από τις σημαντικότερες εφευρέσεις της ανθρωπότητας. Το Παλιό Αμαξοστάσιο του ΟΣΥ στο Γκάζι μεταμορφώνεται, λοιπόν, προκειμένου να φιλοξενήσει την ξεχωριστή αυτή έκθεση, χαρίζοντας στο κοινό μια μοναδική οπτικοακουστική εμπειρία. Μια έκθεση που με τη συνδρομή του Μουσείου Leonardo da Vinci στη Ρώμη, του Ινστιτούτου Lumiere Technology στο Παρίσι, αλλά και ειδικών από Ιταλία και Γαλλία, τιμά τον Λεονάρντο ντα Βίντσι 500 χρόνια μετά τον θάνατό του, επιδεικνύοντας το πλήρες φάσμα των επιτευγμάτων του. Η έκθεση θα διαρκέσει από τις 30 Νοεμβρίου έως και τις 31 Μαρτίου 2019, δίνοντας την ευκαιρία στο κοινό να θαυμάσει από κοντά μοντέλα των εφευρέσεών του, αναπαραγωγές σε φυσικό μέγεθος, διαδραστικές μηχανές, καθώς και αντίγραφα των περίφημων κωδίκων του. Επίσης, στο πλαίσιο της έκθεσης θα πραγματοποιηθεί στο κοινό μια λεπτομερής επιστημονική ανάλυση και παρουσίαση της «Μόνα Λίζα», δίνοντας την ευκαιρία στους επισκέπτες να ανακαλύψουν τα «μυστικά» του πιο διάσημου έργου τέχνης στον κόσμο. Πιο συγκεκριμένα, η έκθεση παρουσιάζει περισσότερα από 200 εκθέματα του Μουσείου Leonardo da Vinci της Ρώμης, εβδομήντα πέντε αντίγραφα των μηχανικών εφευρέσεων του ξακουστού καλλιτέχνη, δεκαεπτά θεματικές ενότητες που αναδεικνύουν το πλήρες φάσμα του έργου του, συνοδευμένο από πλήρεις και κατανοητές επεξηγήσεις των θεωριών και των δημιουργιών του. Επιπλέον, με τη χρήση διαδραστικών και διασκεδαστικών τεχνολογιών, καθώς και της διαδραστικής και βιωματικής τεχνολογίας SENSORY4™, παρουσιάζονται και αναλύονται στο κοινό τα βασικά έργα του Ντα Βίντσι μαζί με το ιστορικό τους υπόβαθρο και περιεχόμενο, ενώ παράλληλα το συνολικό έργο του σπουδαίου καλλιτέχνη αντιπαραβάλλεται με τις σύγχρονες τεχνολογίες και τις μηχανικές εφαρμογές. Λεονάρντο ντα Βίντσι Ζωγράφος, γλύπτης, εφευρέτης, αρχιτέκτονας, μηχανικός και επιστήμονας, ο Λεονάρντο ντα Βίντσι αποτελεί την προσωποποίηση του Αναγεννησιακού ανθρώπου. Γεννημένος στις 15 Απριλίου του 1452 στην πόλη Αντσιάνο, κοντά στο Βίντσι της Ιταλίας, μεγαλώνει με τον πατέρα του Πιέρο ντα Βίντσι στη Φλωρεντία, ενώ από πολύ μικρή ηλικία γίνονται εμφανή τόσο η αυξημένη ευφυΐα του όσο και το ξεχωριστό του καλλιτεχνικό ταλέντο. Σε ηλικία 14 ετών, ο Λεονάρντο μαθητεύει στο εργαστήριο του Φλωρεντινού ζωγράφου και αρχιτέκτονα Αντρέα ντελ Βερόκιο και παραμένει στο πλάι του μέχρι το 1480. Εκείνη την περίοδο, μάλιστα, κάνει και τις πρώτες δημιουργίες του όπου αναδεικνύονται, εκτός από το ταλέντο του, η προσήλωσή του στη λεπτομέρεια. Το πρώτο του έργο ολοκληρώνεται το 1473 και απεικονίζει την κοιλάδα του ποταμού Άρνου. Ως πρώτος ανεξάρτητος πίνακας του Λεονάρντο ντα Βίντσι θεωρείται, ωστόσο, από πολλούς η «Παναγία με το Γαρύφαλλο», που σήμερα φιλοξενεί η Παλαιά Πινακοθήκη του Μονάχου. Ο Λεονάρντο ζωγράφισε αρκετούς πίνακες με την Παναγία (ήταν ιδιαίτερα διαδεδομένοι την εποχή εκείνη και προορίζονταν για ιδιωτικό προσκύνημα), πειραματίστηκε όμως παράλληλα και με φανταστικά θέματα, καθώς με αυτόν τον τρόπο είχε τη δυνατότητα να εκφράζεται ελεύθερα. Ωστόσο, τέτοιες θεματολογίες δεν ήταν ιδιαίτερα αποδεκτές την εποχή εκείνη, με τους πρώτους πίνακές του να δέχονται αρχικά μικρές παραγγελίες. Την περίοδο που ο Ντα Βίντσι ξεκινούσε την πορεία του, ξακουστοί ζωγράφοι όπως ο Μποτιτσέλι και ο Ντομένικο Γκιρλαντάγιο βρίσκονταν στο αποκορύφωμα της καριέρας τους. Αναφορικά με τις πρώτες μεγάλες παραγγελίες έργων του Ντα Βίντσι λέγεται ότι καθοριστικό ρόλο έπαιξε ο πατέρας του και κυρίως η συνεργασία του ως συμβολαιογράφου με τη Σινιορία, δηλαδή την «κυβέρνηση» της πόλης. Τη δεκαετία του 1470, ο Λεονάρντο ντα Βίντσι είχε, ήδη, καθιερωθεί ως σημαντικός ζωγράφος, ενώ η πρώτη εποχή της δημιουργίας του τοποθετείται μέχρι το 1482. Κατόπιν, μετακόμισε στο Μιλάνο όπου μέχρι το 1499 που παρέμεινε, ξεδιπλώθηκε η μεγαλοφυΐα του. Ένα από τα κυριότερα χαρακτηριστικά του ήταν ότι έθετε αμέτρητους στόχους, χάνοντας τελικά το ενδιαφέρον του όταν τους προσέγγιζε ή τους κατακτούσε, γι’ αυτό και πολλά από τα έργα του παρέμειναν ανολοκλήρωτα. Εκτός από την τέχνη του, ο Λεονάρντο ντα Βίντσι καταπιανόταν με όλα σχεδόν τα επιστημονικά πεδία, με τα σχέδια και τις εφευρέσεις του να ξεπερνούν κατά πολύ τις τεχνικές δυνατότητες εκείνης της εποχής, ενώ παρέμενε ώς το τέλος ένας ακούραστος συλλέκτης γνώσεων. Άφησε την τελευταία του πνοή στις 2 Μαΐου 1519, λίγες ημέρες μετά τη σύνταξη της διαθήκης του. INFO Από 30.11.18 έως 30.3.19 Αμαξοστάσιο ΟΣΥ, Ερμού 1 & Πειραιώς, Γκάζι Πρόσθετες πληροφορίες / Κρατήσεις: 2107258510 Ωράριο λειτουργίας: Καθημερινές: 13.30 έως 23.00 Σαββατοκύριακα: 10.00 έως 23.00 Τελευταία είσοδος: 21.00 Η είσοδος στην έκθεση επιτρέπεται σε παιδιά άνω των τεσσάρων ετών",http://www.topontiki.gr/article/294948/leonardo-da-vinci-500-years-genius-ekthesi-afieroma-ston-megalo-zografo-photos
Culture,topontiki.gr,«MEIN KOMPLEX»: Όταν ο Hitler συνάντησε τον Freud… στο θέατρο Έαρ Βικτώρια,29.10.2018,ΤΟ ΠΟΝΤΙΚΙ WEB," Μια ξεκαρδιστική κωμωδία για την επίσκεψη ενός άνδρα, που πρόκειται να γίνει διάσημος, σ΄έναν ήδη διάσημο ψυχίατρο, στη Βιέννη του 1920, ζητώντας τη βοήθειά του, μια και η σεξουαλική του ζωή δεν είναι αυτή που θα επιθυμούσε ο ίδιος... Ποιος είναι όμως ο ασθενής που επισκέπτεται τον διασημότερο ψυχίατρο στον κόσμο για να τον βοηθήσει να αντιμετωπίσει τα προβλήματα αυτά; Το Mein Κomplex, φέρνει τον Χίτλερ και την φιλενάδα του, Κριστίν, στο ιατρείο του Σίγκμουντ Φρόυντ! Ο Φρόυντ αναλαμβάνει να βοηθήσει αυτό το… ασυνήθιστο ζευγάρι, και δεν αργεί να ξεκινήσει μια σειρά από αναπάντεχες, «δυσάρεστες», αλλά εξαιρετικά κωμικές καταστάσεις. Οι μορφές του υποψήφιου δικτάτορα και του διασημότερου ψυχίατρου είναι σκιαγραφημένες με γλαφυρότητα και πολύ χιούμορ.  Σε διασκευή – σκηνοθεσία Μπάμπη Κλαλιώτη Από 01/11/2018, κάθε Πέμπτη στις 21:00 Στην Κεντρική σκηνή του Θεάτρου Έαρ Βικτώρια  Συντελεστές Διασκευή – Σκηνοθεσία: Μπάμπης Κλαλιώτης Σκηνικά – Κοστούμια: Μάγδα Καλέμη Μουσική Επιμέλεια – Τσέλο: Σταύρος Παργινός Κινησιολογική Επιμέλεια: Μόνικα Κολοκοτρώνη Φωτισμοί: Νίκος Καλαντζής Sound Design: Σωτήρης Καναρέλης Φωτογραφίες: Γεωργία Σιέττου, Στέλιος Δανιήλ  Παίζουν (με αλφαβητική σειρά): Μάνθος Καλαντζής, Βαρβάρα Καρά, Κώστας Καραμουσάλης  ",http://www.topontiki.gr/article/295133/mein-komplex-otan-o-hitler-synantise-ton-freud-sto-theatro-ear-viktoria
Culture,topontiki.gr,Η ατζέντα της εβδομάδας,5.10.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 10/10. Παρασκευή 5.10 Μουσική.  Άλκηστις Πρωτοψάλτη, «Ταξιδεύοντας με την Ελπίδα». Μια ξεχωριστή συναυλία, αφιερωμένη στα παιδιά της «Ελπίδας», από την Άλκηστη Πρωτοψάλτη σε συνεργασία με την Πανελλαδική Οργάνωση Γυναικών «Παναθηναϊκή». Η γνωστή καλλιτέχνιδα θα μας οδηγήσει σε μοναδικά μουσικά μονοπάτια με αγαπημένα κομμάτια της, τα οποία θα ερμηνεύσει, εκτός από τα ελληνικά, στα αγγλικά, γαλλικά, ισπανικά, αρμένικα αλλά και στα κινέζικα και τα σουαχίλι, τιμώντας τις γλώσσες των χωρών που την έχουν φιλοξενήσει ανά τον κόσμο! Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 15 ευρώ Σάββατο 6.10 Θέατρο.  «Nordost» του Τόρστεν Μπουχστάινερ στο Studio Μαυρομιχάλη. Στις 23 Οκτωβρίου 2002, σαράντα δύο Τσετσένοι εισέβαλαν στο θέατρο Ντουμπρόβκα στη Μόσχα, διακόπτοντας την παράσταση του μιούζικαλ «Nordost» και κρατώντας ως ομήρους 850 άτομα. Το αίτημά τους ήταν να αποχωρήσουν τα ρωσικά στρατεύματα από την Τσετσενία. Χωρίς κάποιο ουσιαστικό μέτρο, ώστε αυτή η περιπέτεια τόσων ανθρώπων να λήξει αναίμακτα, η ειδική αντιτρομοκρατική ομάδα εισέβαλε στον χώρο. Η επιχείρηση ήταν επιτυχής, λένε οι μυστικές υπηρεσίες. Ήταν μια σκέτη αιματοχυσία, ισχυρίζονται οι σχολιαστές, καθώς ύστερα από 57 ώρες ομηρίας εκατόν εβδομήντα άνθρωποι έχασαν τη ζωή τους. Μια παράσταση βασισμένη στο ομώνυμο έργο του Τόρστεν Μπουχστάινερ, όπου πραγματικές μαρτυρίες μάς δίνουν το ιστορικό μιας τραγωδίας που συγκλόνισε ολόκληρο τον κόσμο. Info: Studio Μαυρομιχάλη, Μαυρομιχάλη 134, ώρα έναρξης: 21.00, τιμή: από 5 ευρώ, τηλ.: 2106453330 Κυριακή 7.10 Θέατρο.  «Η θυσία του Αβραάμ» του Βιτσέντζου Κορνάρου. Ένα έργο χαρακτηριστικό της Αναγέννησης, γραμμένο πιθανότατα τον 16ο αιώνα, που αποτελεί συνάμα την ουσιαστική γέφυρα ανάμεσα στο αρχαίο δράμα και το αναγεννησιακό. Καθώς ξεδιπλώνεται η πλοκή του, παρατηρούμε ότι το τελετουργικό της θρησκευτικής παράδοσης μετατρέπεται σε λαϊκό δρώμενο, χρησιμοποιώντας μοτίβα της λαϊκής μουσικής. Σκηνοθεσία και επιμέλεια κειμένου: Ηλίας Μαλανδρής. Ερμηνεύουν: Νικήτας Τσακίρογλου (Αβραάμ), Δέσποινα Μπεμπεδέλη (Σάρρα), Χρυσάνθη Γεωργαντίδου (Άντα), Γιάννης Γρηγοράκης (Angelo), Χριστιάννα Ματζουράνη (Ταμάρ), Νίκος Τσεργάς (Σιμπάν), Κωνσταντίνος Φερεντούρος (Σώφερ), Γρηγόρης Φρέσκος (Ισαάκ), σόλο λύρα Ηλίας Τουσούνης, Λευτέρης Ελευθερίου (σε κείμενα Luigi Grotto). Στον ρόλο του αφηγητή ο Γρηγόρης Βαλτινός. Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 10 ευρώ Δευτέρα 8.10 Μουσική.  Ida Nielsen & Funkbots στο Half Note. Η μπασίστρια, συνθέτρια και τραγουδίστρια Ida Nielsen, έχοντας στις αποσκευές της πολλαπλές συνεργασίες αλλά και διακρίσεις, έρχεται στην Αθήνα για πρώτη φορά! Ανεβαίνει στη σκηνή του Half Note και μας συστήνεται με το συγκρότημά της The Funkbots χαρίζοντας στο κοινό αγαπημένα κομμάτια από το ρεπερτόριό της, αλλά και ένα μικρό χαρακτηριστικό αφιέρωμα στον Prince. Info: Half Note Jazz Club, Τριβωνιανού 17, Παγκράτι, ώρα έναρξης: 21.30, τιμή: από 20 ευρώ, τηλ.: 2109213360. Τρίτη 9.10 Μουσική.  Έλλη Παπακωνσταντίνου - ODC Ensemble, «Το σπήλαιο». Η καινοτόμος και ανατρεπτική ομάδα ODC, που ιδρύθηκε από την Έλλη Παπακωνσταντίνου, φέρνει στο σήμερα το κλασικό κείμενο της πλατωνικής αλληγορίας, μέσα από μια σύγχρονη όπερα-περφόρμανς με κυβερνο-πανκ αισθητική. Μια καταιγιστική εικαστική-μουσική παράσταση, που με χρήση σύγχρονων τεχνολογικών μέσων, μας μεταφέρει από το αλληγορικό Σπήλαιο του Πλάτωνα μέχρι τη fake life των social media. Με την υποστήριξη του υπουργείου Πολιτισμού και Αθλητισμού, της Ευρωπαϊκής Ένωσης (Creative Lenses), του Danish Arts Council και του Airanassis Foundation. Info: Μέγαρο Μουσικής Αθηνών, Βασιλίσσης Σοφίας και Κόκκαλη, ώρα έναρξης: 21.00, τιμή: 7 ευρώ, τηλ.: 2107282333 Τετάρτη 10.10 Χορός.  Ύστερα από χρόνια ο θρύλος των Μπολσόι Γιούρι Γκριγκορόβιτς επιστρέφει στο Ηρώδειο και έχοντας στο πλευρό του όλους τους συντελεστές του Γκριγκορόβιτς Μπαλέ αλλά και κορυφαίους σολίστ του θεάτρου Μπολσόι, μας παρουσιάζει τον «Σπάρτακο» του Αράμ Χατσατουριάν. Πρόκειται για ένα μοναδικό έργο για μπαλέτο, βασισμένο σε πραγματικά γεγονότα από την αρχαία ιστορία. Ο ήρωας ήταν μονομάχος θρακικής καταγωγής, που ηγήθηκε μεγάλης επανάστασης δούλων και άλλων καταπιεσμένων τον 1ο προχριστιανικό αιώνα, όταν η Ρωμαϊκή Αυτοκρατορία ήταν αήττητη. Πρόκειται για έναν δούλο που αναδείχθηκε σε σύμβολο ηρωισμού και ελευθερίας, καθώς επαναστάτησε στην καρδιά της Ιταλίας εναντίον των Ρωμαίων και έμεινε ασύλληπτος για τρία χρόνια, κάτι που αποτέλεσε ένα ισχυρό πλήγμα για το γόητρο της Αυτοκρατορίας. Ο Γιούρι Νικολάγεβιτς Γκριγκορόβιτς, που αποτελεί τον σπουδαιότερο εν ζωή Ρώσο χορογράφο, δημιούργησε την εκπληκτική χορογραφία του «Σπάρτακου» με ομολογουμένως μεγάλες τεχνικές δυσκολίες για τους χορευτές, αλλά και στιγμές ξεχωριστού θεάματος για το κοινό! Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 20.30, τιμή: από 26 ευρώ",http://www.topontiki.gr/article/291771/i-atzenta-tis-evdomadas
Culture,topontiki.gr,Ένα μικρό δείγμα ευγνωμοσύνης στον Μάνο…,27.10.2018,ΜΗΝAΣ ΒΙΝΤΙAΔΗΣ," Θ’ αφήσω εγώ αυτά τα περιβόλια, θα βγω να πάρω τα στενά της θάλασσας… Η τελευταία συνάντησή μας ήταν την άνοιξη, στον Ιανό, σε κάποια παρουσίαση βιβλίου. Ένα πεταχτό φιλί, ένα σφίξιμο του χεριού, ένα χαμόγελο. Αυτός, είπα μετά, ήταν ο αποχαιρετισμός μου σ’ έναν μεγάλο φίλο… Το Μέγαρο από αύριο τιμά τον αγαπημένο μας Μάνο Ελευθερίου, που «έφυγε» από κοντά μας το καλοκαίρι, με ένα τριήμερο μουσικό αφιέρωμα. Είναι ένα μικρό δείγμα ευγνωμοσύνης στον μεγάλο ποιητή, στιχουργό και πεζογράφο. Ο Γιώργος Νταλάρας, αγαπημένος φίλος του Μάνου, που πάντα παίρνει πρώτος πρωτοβουλίες και ο οποίος έχει ερμηνεύσει τραγούδια - σταθμούς, μαζί με την Ελένη Τσαλιγοπούλου, τον Χρήστο Θηβαίο και τη Μάρθα Φριντζήλα ερμηνεύουν τα ωραιότερα τραγούδια του σε μουσική μεγάλων Ελλήνων συνθετών που έμειναν στην ψυχή μας και σφράγισαν τη ζωή μας. Τρεις συναυλίες, λοιπόν, στην αίθουσα Χρήστος Λαμπράκης αύριο, το Σάββατο 27 και τη Δευτέρα 29 Οκτωβρίου στις 8.30 το βράδυ. Στο πρώτο μέρος του προγράμματος παρουσιάζεται, επίσης σε πρώτη θεατροποιημένη εκτέλεση, «Ο νοητός λύκος», ένα έργο για τραγουδιστές, ηθοποιούς και ορχηστρικό σύνολο, βασισμένο στο ομώνυμο ποιητικό κείμενο του Μάνου Ελευθερίου. Σκηνοθετεί ο Δημήτρης Λιγνάδης. Τη θεατρική προσαρμογή και τη μουσική σύνθεση υπογράφει ο Γιώργος Ανδρέου, ενώ το αφιέρωμα αποτελεί συμπαραγωγή του Μεγάρου Μουσικής Αθηνών και της View Master Films και εντάσσεται στο πλαίσιο του κύκλου «Μουσικά πορτρέτα». Ο Μάνος Ελευθερίου γεννήθηκε στη Σύρο στις 12 Μαρτίου 1938. Τιμήθηκε με το Κρατικό Βραβείο Μυθιστορήματος (2005) για τον «Καιρό των χρυσανθέμων», και για το σύνολο του έργου του (2013) από την Ακαδημία Αθηνών. Πέθανε στις 22 Ιουλίου 2018. Ο «Νοητός λύκος», που θα ακουστεί στο πρώτο μέρος του αφιερώματος σε πρώτη θεατροποιημένη εκτέλεση, είναι το «magnum opus» του Μάνου Ελευθερίου, η δική του «Νέκυια» για τον φθοροποιό χρόνο, την προσωπική ερημιά, την αναγκαιότητα της τέχνης, μέσα από μια κατάδυση στον Κάτω Κόσμο. Η θεατρική προσαρμογή του ομώνυμου ποιητικού κειμένου του Ελευθερίου και η μουσική σύνθεση είναι του Γιώργου Ανδρέου. Αφηγητής ο ηθοποιός Γιάννος Περλέγκας.Στο δεύτερο μέρος, που τιτλοφορείται «Σταθμοί στα ωραιότερα τραγούδια του», οι πιο εκφραστικές φωνές της ελληνικής μουσικής σκηνής παρουσιάζουν τα ομορφότερα ποιήματα του Μάνου Ελευθερίου σε μουσική μεγάλων Ελλήνων συνθετών. Ερμηνεύουν οι: Γιώργος Νταλάρας, Ελένη Τσαλιγοπούλου, Χρήστος Θηβαίος και Μάρθα Φριντζήλα. Συμμετέχει λαϊκή ορχήστρα 12 μουσικών. Οι υπόλοιποι συντελεστές: Σκηνικά - κοστούμια: Εύα Νάθενα. Φωτισμοί: Γιώργος Τέλλος - Lighting Art. Χορογραφίες: Φωκάς Ευαγγελινός. Βοηθός σκηνοθέτη: Αναστασία Διαμαντοπούλου Θα είμαι εκεί Μάνο…",http://www.topontiki.gr/article/294944/ena-mikro-deigma-eygnomosynis-ston-mano
Culture,topontiki.gr,«ΧΑΝΣ ΚΟΛΧΑΑΣ» στο Θέατρο Art 63: Τη νέα θεατρική σκηνή στο κέντρο της πόλης,29.10.2018,ΤΟ ΠΟΝΤΙΚΙ WEB," Mε την εμβληματική παράσταση Χανς Κόλχαας του Τζέιμς Σόντερς ανοίγει «αυλαία» το ολοκαίνουργιο Θέατρο ""Αrt 63"" της Δραματικής Σχολής Αθηνών Γ. Θεοδοσιάδη. Πρόκειται για μια διασκευή της διασημότερης ίσως νουβέλας του Χάινριχ φον Κλάιστ. Η παράσταση θα κάνει πρεμιέρα το Σάββατο 10 Νοεμβρίου, στις 9 μ.μ. και θα παρουσιάζεται κάθε Σάββατο στις 9 μ.μ. και κάθε Κυριακή στις 8 μ.μ. Τη σκηνοθεσία υπογράφει η Λίλλυ Μελεμέ, ενώ στον ομώνυμο ρόλο του Κόλχαας είναι ο Νίκος Νίκας. Η παράσταση «Χανς Κόλχαας», του Τζέιμς Σόντερς σε μετάφραση Γιώργου Θεοδοσιάδη παρουσιάστηκε για πρώτη φορά από τη Νέα Σκηνή του Κρατικού Θεάτρου Βορείου Ελλάδας το 1974. Γραμμένη το 1800, η ιστορία διαδραματίζεται την εποχή που η επανάσταση των χωρικών στη Γερμανία είχε σβήσει, αφήνοντας απόηχο αναρχίας στα γερμανικά κρατίδια. Το έργο έχει χαρακτηριστεί μπρεχτικό. Υποδηλώνει ότι τα πρόσωπα και οι πράξεις τους είναι απόλυτα συνδεδεμένα με τις εκάστοτε κοινωνικές δομές. Υπάρχει έντονο το στοιχείο της αδικίας, της εμμονής, του πόθου για δικαιοσύνη, της σημασίας προσήλωσης στις προσωπικές αξίες... Ένας ανήλεος αγώνας για δικαίωση. Ένας ήρωας που επιθυμούσε ήρεμη ζωή. Μια αδικία που οδήγησε στα άκρα. Ένα εξαγριωμένο από την καταπίεση πλήθος. Μια επανάσταση που ανέτρεψε δεδομένα. Ένα έργο που μοιάζει αφόρητα πως γράφτηκε σήμερα... Είναι η ιστορία του επαναστάτη Κόλχαας, ενός φιλήσυχου εμπόρου αλόγων που έπεσε θύμα αδικίας, εκδιώχθηκε από το δικαστικό σύστημα της εποχής και αποφάσισε μόνος του να διεκδικήσει με κάθε μέσο το δίκιο του. Είναι η ιστορία ενός δίκαιου ανθρώπου που μετατράπηκε σε ληστή και φονιά, ξεσηκώνοντας μια λυσσαλέα επανάσταση που συνεπήρε κάθε αδικημένο και κλόνισε το πολιτικό σύστημα. Μια ιστορία με καταιγιστικούς ρυθμούς και συνταρακτικό φινάλε.  «Αrt 63», μια νέα θεατρική σκηνή στο κέντρο της πόλης Στον αριθμό 63 της 3ης Σεπτεμβρίου, στο κέντρο της πόλης, στο κτίριο που στεγάζεται η «Δραματική Σχολή Αθηνών Γιώργος Θεοδοσιάδης» ξεκινά το «ταξίδι»της η νέα θεατρική σκηνή «Αrt 63». Αφετηρία δημιουργίας του θεάτρου «Αrt 63» είναι η σύνδεσή του με τη Δραματική Σχολή «Γιώργος Θεοδοσιάδης». Στην πρώτη παράσταση, που θα ανοίξει την αυλαία του θεάτρου τον Νοέμβριο, συμμετέχουν απόφοιτοι – επαγγελματίες ηθοποιοί της σχολής, μαζί με καθηγητές της σχολής που είναι χρόνια καταξιωμένοι στο χώρο της τέχνης. Ο χώρος είναι άρτια διαμορφωμένος για να φιλοξενεί θεατρικές παραστάσεις, μουσικές παραστάσεις, χορό, παρουσιάσεις βιβλίων κλπ και έχει στόχο να γίνει χώρος έκφρασης καλλιτεχνών, νέων – και όχι μόνο- που επιθυμούν να παρουσιάσουν τη δουλειά τους στο κοινό. INFO Θέατρο Art 63 3ης Σεπτεμβρίου 63 Πρεμιέρα: Σάββατο 10 Νοεμβρίου, στις 9 μ.μ. Κάθε Σάββατο στις 9 μ.μ. Κάθε Κυριακή στις 8 μ.μ. Διάρκεια: 1 ώρα και 45 λεπτά χωρίς διάλειμμα Τιμές εισιτηρίων: 10 ευρώ (γενική είσοδος, στο ταμείο) | 8 ευρώ (μειωμένο, προπώληση) Πληροφορίες – κρατήσεις στο: 21 0323 3537 Συντελεστές: Σκηνοθεσία: Λίλλυ Μελεμέ Κίνηση: Κική Μπάκα Μουσική / Μουσική Διδασκαλία: Μάρω Θεοδωράκη Δραματουργική Επεξεργασία: Τόνια Τσαμούρη Σκηνικά / Κοστούμια: Άννα Ζούλια, Σύλβια Χαρατσάρη Βοηθός Σκηνοθέτη: Αντώνης Τρίκκης Ερμηνεία: Νίκος Νίκας (Χανς Κόλχαας) Σάλλη Αλ Ταπάς, Παμπίνα Γεωργίου, Ηλέκτρα Θεολόγη, Γιώργος Καρακυριάκος, Τόνια Μαράκη, Χρήστος Ματσιαρόκος, Γιώργος Ξούλος, Δέσποινα Πέττα, Παναγιώτης Ράιος, James Rodi & Νίκη Σκιαδαρέση Φωτογραφίες:  Αρείων Στεφανίδης",http://www.topontiki.gr/article/295139/hans-kolhaas-sto-theatro-art-63-ti-nea-theatriki-skini-sto-kentro-tis-polis
Culture,topontiki.gr,«Η θυσία του Αβραάμ» έρχεται στο Ηρώδειο,6.10.2018,ΜΗΝAΣ ΒΙΝΤΙAΔΗΣ," Αγαπημένος φίλος, ο σκηνοθέτης Ηλίας Μαλανδρής, μία φορά τον χρόνο, μας υποδέχεται ως θεατές σε μια αξιόλογη προσπάθεια. Χρόνια τώρα υπηρετεί το θέατρο από πολλά χαρακώματα, δίνοντας όλο του το «είναι». Φέτος, σειρά έχει « Η θυσία του Αβραάμ», το αριστούργημα της κρητικής λογοτεχνίας, του Βιτσέντζου Κορνάρου, που θα παρουσιαστεί στο Ωδείο Ηρώδου του Αττικού την Κυριακή 7 Οκτωβρίου, σε σκηνοθεσία Ηλία Μαλανδρή και μουσική Χρήστου Λεοντή και Αντώνη Παπαγγελή, με μια μοναδική σύμπλευση καλλιτεχνών, όπως ο Νικήτας Τσακίρογλου, η Δέσποινα Μπεμπεδέλη, ο Γρηγόρης Βαλτινός, ο Λευτέρης Ελευθερίου, αλλά και ο Ψαραντώνης και η Νίκη Ξυλούρη, πλαισιωμένοι από καταξιωμένους ηθοποιούς, μουσικούς και χορευτές. Πώς νιώθει ο Ηλίας; «Ευλογία να δουλεύεις με αυτούς τους ανθρώπους. Ευλογία και απόλαυση. Κάθε πρόβα καταλήγει σε μυσταγωγία. Μόνο έτσι αντιλαμβάνεσαι γιατί γράφτηκε το έργο αυτό – “Η θυσία του Αβραάμ” –, σε μια εποχή που το θέατρο δεν υφίσταται, τον 16ο αιώνα. Η κρητική λογοτεχνία, από το υψηλότερο βάθρο, δίνει το φως της στον κόσμο όλο. Το αριστούργημα του ποιητή του “Ερωτόκριτου” είναι η σημαντικότερη γέφυρα ανάμεσα στο αρχαίο δράμα και το σύγχρονο θέατρο. Και είναι ποίηση, τίποτα άλλο». Έργο χαρακτηριστικό της Αναγέννησης, γραμμένο πιθανότατα τον 16ο αιώνα, αποτελεί την ουσιαστική γέφυρα ανάμεσα στο αρχαίο δράμα και το αναγεννησιακό. Στη διάρκεια της πλοκής του, μέσα από το τελετουργικό της θρησκευτικής παράδοσης, μετατρέπεται σε λαϊκό δρώμενο, χρησιμοποιώντας μοτίβα της λαϊκής μουσικής. Το έργο ανεβαίνει με πρωτοβουλία της Εταιρίας Φίλων Δημοτικού Θεάτρου Πειραιά, με την αιγίδα της Πανελλήνιας Ομοσπονδίας Πολιτιστικών Κρητικών Σωματείων και τη συνεργασία του The Greek Institute, που εδρεύει στο Harvard στη Βοστώνη. Τα καθαρά κέρδη που θα προκύψουν από την παράσταση θα διατεθούν από την Εταιρία Φίλων Δημοτικού Θεάτρου Πειραιά στον σύλλογο Γονέων Παιδιών με Nεοπλασματική Ασθένεια «Φλόγα». Συντελεστές: Σκηνοθεσία και επιμέλεια κειμένου: Ηλίας Μαλανδρής, Μετάφραση ιταλικού κειμένου: Σωτήρης Τσιμπίδας, Λυρική μετάφραση προλόγου και χορικών: δρ Φώτιος Αποστολός, Λαογραφική μελέτη και χοροδιδασκαλία: Γιώργος Φραγκάκης Σκηνικά-Κουστούμια: Άννα Μαχαιριανάκη, Σχεδιασμός φωτισμών: Νίκος Ταβουλάρης, Ιταλικές μάσκες: Κούλα Γαλιώνη, Κινησιολογία: Βάσια ΑγγελίδουΦωτογραφίες: Γιούλη Γεωργαντίδου, Ηχοληψία: Δημήτρης ΜπουρμπούληςΒοηθός Σκηνοθέτη: Χριστιάννα ΜατζουράνηΕρμηνεύουν: Νικήτας Τσακίρογλου (Αβραάμ), Δέσποινα Μπεμπεδέλη (Σάρρα)- Χρυσάνθη Γεωργαντίδου (Άντα), Γιάννης Γρηγοράκης (Angelo)Χριστιάννα Ματζουράνη (Ταμάρ), Νίκος Τσεργάς (Σιμπάν), Κωνσταντίνος Φερεντούρος (Σώφερ), Γρηγόρης Φρέσκος (Ισαάκ), σόλο λύρα Ηλίας Τουσούνης, Λευτέρης Ελευθερίου (σε κείμενα Luigi Grotto). Στον ρόλο του αφηγητή, ο Γρηγόρης Βαλτινός.",http://www.topontiki.gr/article/291942/i-thysia-toy-avraam-erhetai-sto-irodeio
Culture,topontiki.gr,Ο Θωμάς Κινδύνης μιλά στο «Π»: «Το όνειρο ενός γελοίου» και η «ταραγμένη» εποχή του σήμερα,1.11.2018,ΕΥΑ ΜΠΟΥΡΓAΝΗ," Ηθοποιός, σκηνοθέτης και μουσικοδιδάσκαλος, ο Θωμάς Κινδύνης «ξεδιπλώνοντας» με διάφορους τρόπους το ταλέντο του και την αγάπηγια την τέχνη του, έχει αφήσει όλα αυτά τα χρόνια το δικό του στίγμα ελληνικό καλλιτεχνικό γίγνεσθαι. Έχοντας μαθητεύσει δίπλα στον Δημήτρη Ροντήρη, ο Θωμάς Κινδύνης έχει ενσαρκώσει σημαντικούς ρόλους στο θέατρο, συμμετείχε σεκινηματογραφικά έργα, έχει σκηνοθετήσει μεγάλα έργα Ελλήνων και ξένων συγγραφέων, ενώ είχε μια έντονη παρουσία και στην τηλεόραση, συμμετέχοντας σε πλήθος τηλεοπτικών σειρών. Εκτός, όμως, από το υποκριτικό του ταλέντο, ο Θωμάς Κινδύνης ασχολείται και με το παιδαγωγικό κομμάτι, έχοντας ιδρύσει τον Καλλιτεχνικό Οργανισμό «Μορφές Έκφρασης» ο οποίος μέσα από εκπαιδευτικούς κύκλους και προγράμματα, διδάσκει τόσο σε παιδιά όσο και σε ενήλικες διάφορες μορφές της θεατρικής έκφρασης, της κινησιολογίας και της μουσικής. Αυτή την περίοδο ανεβάζει για τρίτη χρονιά στις «Μορφές Έκφρασης» το έργο «Το όνειρο ενός γελοίου» του Φιοντόρ Ντοστογιέφσκι. Ένα αριστούργημα γραφής και πλοκής -τόσο διαχρονικό όσο και επίκαιρο- που οδηγεί τον θεατή βήμα-βήμα από έναν κόσμο απόμακρο και εχθρικό σε έναν κόσμο ονειρικό όπου η ευτυχία κυριαρχεί και τα όνειρααποκτούν μορφή και υπόσταση. Ένας θεατρικός μονόλογος που σε ερμηνεία του Θωμά Κινδύνη και σκηνοθεσία της Άννας Σεβαστής Τζίμα έχει, ήδη, αποσπάσει πολύ καλές κριτικές επιχειρώντας να περάσει το μήνυμα πως μόνο με την αγάπη μπορεί να υπάρξει ελπίδα... Επίσης, παρουσιάζονται στο κοινό βρεφικές και παιδικές παραστάσεις - παράλληλα με τη λειτουργία του μικρού σχολείου των Τεχνών ""Παιδί και Τέχνη"" (μαθήματα Θεάτρου, Μουσικής, Ζωγραφικής κ.α.) για παιδιά από 3 έως 16 ετών. Ο Θωμάς Κινδύνης μίλησε στο «Π», παρουσιάζοντάς μας -μεταξύ άλλων- τα μηνύματα που προσδοκά να περάσει η παράσταση, αλλά και τον λόγο που ίδρυσε τις «Μορφές Έκφρασης». Τι αποκόμισε δίπλα στον Δημήτρη Ροντήρη; Θα επέστρεφε ξανά στην τηλεόραση; Τι σχεδιάζει για το μέλλον; Μια συνέντευξη εφ’ όλης της ύλης όπου ο Θωμάς Κινδύνης εκτός από το πολυπλευρο καλλιτεχνικό έργο του, μας αποκαλύπτει διάφορες πτυχές της προσωπικότητας και του χαρακτήρα του. Τη φετινή σεζόν θα ανεβάσετε ""Το όνειρο ενός γελοίου"" του Ντοστογιέφσκι. Τι σας ώθησε να επιλέξετε το συγκεκριμένο έργο; Το έργο του Ντοστογιέφσκι «Το όνειρο ενός γελοίου» ανεβαίνει και φέτος για Τρίτη συνεχή χρονιά στο θέατρο Μορφές Έκφρασης, στην Αλκμήνης 13, στα Κάτω Πετράλωνα. Η φετινή πρεμιέρα του θα γίνει στις 10 Νοεμβρίου και θα παίζεταικάθε Σάββατο στις 21:30 και κάθε Κυριακή στις 19:30. Η τρίτη αυτή επανάληψη γίνεται για δύο λόγους∙ πρώτον γιατί το κοινό το έχει αγκαλιάσει με αγάπη και ενδιαφέρον και δεύτερον γιατί εκφράζει απόλυτα τον ερμηνευτή του. Το έργο επιλέχθηκε γιατί αρμόζει απόλυτα στην εποχή που ζούμε, δηλαδή μια εποχή ταραγμένη με συνεχείς απειλές πολέμου, οικονομικών αποκλεισμών, πτώση αξιών, έλλειψη στοιχειώδους σεβασμού, απόλυτη αγνόηση των ανθρωπίνων δικαιωμάτων και μιας υπέρμετρης βλακείας και αγραμματοσύνης. Ακριβώς αυτό δείχνει και το έργο αυτό του Ντοστογιέφσκι πως ενώ μπορούμε να ονειρευόμαστε και να έχουμε τον παράδεισο, διαφθείρουμε τόσο πολύ τον εαυτό μας που εντελώς μαζοχιστικά τη βρίσκουμε με την κόλαση. Κι όμως το έργο δεν είναι απαισιόδοξο το μήνυμα του είναι σαφές και ξεκάθαρο πως μόνο με την αγάπη μπορεί να υπάρξει ελπίδα. Ποιο είναι το μήνυμα που επιδιώκετε να περάσετε με την παράσταση; Πώς ο άνθρωπος δεν είναι μοχθηρός αλλά κατά βάση είναι καλός, πως μπορεί να εξελιχθεί να αποκτήσει γνώση και να μεταστραφεί αυτή η βδελυρή εικόνα που επιδεικνύει. Αυτό είναι και η ελπίδα. Πρόκειται για ένα έργο που παρά τις δυσκολίες αναζητά την ελπίδα. Πόσο επίκαιρο είναι σήμερα; Όσο ποτέ άλλοτε. Σε μια εποχή που η ελπίδα ακούγεται σαν ανέκδοτο, έχουμε ανάγκη να ακούμε μηνύματα, από τη γραφή ενός τεράστιου συγγραφέα, τέτοια που δεν είναι καθόλου ουτοπικά. Ο ήρωας της παράστασης έχει ομοιότητες με έναν άνθρωπο της εποχής μας; Ο ήρωας του έργου ξεκινάει με μιαν μεγάλη απογοήτευση για όλα και τα πάντα έτσι που να οδηγείται στην αυτοκτονία. Σας θυμίζει τίποτα αυτό; Πόσες ακούσιες ή εκούσιες αυτοκτονίες δε συμβαίνουν, από πόση απελπισία και απόγνωση διακατέχεται ο σύγχρονος άνθρωπος. Το δυσάρεστο είναι ότι οι σύγχρονες κοινωνίες δεν αφήνουν περιθώρια ελπίδας. Ο Ντοστογιέφσκι όμως μας δείχνει πόσο μπορεί ο άνθρωπος να γίνει αιτία στη ζωή και να αναστρέψει την κατάσταση της απελπισίας. Τι συναισθήματα σας προκαλεί ο ρόλος που υποδύεστε; Τα πιο δυνατά και μεγαλοπρεπή. Τα συναισθήματα που δεν περιέχουν παραίτηση μέσα τους, αλλά μόνον αισιοδοξία για το μέλλον. Τι σας ώθησε να ιδρύσετε τις ""Μορφές έκφρασης""; Τι προσδοκάτε; Ποιο το όραμά σας; Να βοηθήσω και να μεταλαμπαδεύσω στους νέους καλλιτέχνες την πνοή και το ήθος που διδάχτηκα από τον μεγαλύτερο θεατράνθρωπο της Ελλάδας το Δημήτρη Ροντήρη. Προσδοκώ μια ομάδα καλλιτεχνών μορφωμένων με πνευματική υγεία και αδάμαστη θέληση για να προσφέρουν έργα με αισθητική έτσι ώστε να μεταφέρουν στο κόσμο την ομορφιά και την ελπίδα. Αγωνίζομαι εδώ και 43 χρόνια προς αυτή την κατεύθυνση φτιάχνοντας διαρκώς ομάδες μουσικοθεατρικές και μορφώνοντάς τες στην Αρχαία Ελληνική Τραγωδία αλλά και στη νεότερη ελληνική μας παράδοση. Το ευρύτερο όραμά μου είναι να γίνει ο οργανισμός που ίδρυσα εδώ και 25 χρόνια πρεσβευτής πολιτισμού μεταφέροντας στα πέρατα του κόσμου την αισθητική και τα μηνύματα της Αρχαίας Ελληνικής Τραγωδίας. Πόσο σημαντικό είναι για ένα παιδί να έρθει σε επαφή με την τέχνη από μικρή ηλικία; Τα παιδιά από την στιγμή της ύπαρξης τους δέχονται ποικίλα ερεθίσματα που τα περισσότερα στην καλύτερη περίπτωση είναι αδιάφορα, για να μην πω καταστρεπτικά. Οπότε καλό είναι το παιδί να δέχεται καλλιτεχνικά ερεθίσματα με ποιότητα και με μέτρο έτσι ώστε να αναπτύξει την σωστή του προσωπικότητα. Η μουσική, το θέατρο και η κίνηση είναι πάντως ο καλύτερος τρόπος για την αρμονική ανάπτυξη του παιδιού. Το θέατρο συμβάλει στην ανάπτυξη του διανοητικού του κέντρου, η μουσική στην ανάπτυξη του συναισθηματικού του κέντρου και η κίνηση στην ανάπτυξη του κινητικού του κέντρου. Στα χρόνια της οικονομικής κρίσης ποιος ο ρόλος της τέχνης; Είναι ολοφάνερο πως η ύλη δεν έχει φέρει ευτυχία στον άνθρωπο μόνο δυσκολίες και οδύνη. Ο άνθρωπος όμως δεν είναι ύλη είναι μια πνευματική οντότητα και ως τέτοια πρέπει να λογιάζεται. Έτσι λοιπόν και η Τέχνη που είναι ένα προϊόν πνευματικό, ο καρπός της πρέπει να δημιουργεί ευφροσύνη και ελπίδα στον άνθρωπο και αυτός είναι ο ρόλος της. Ποια είναι η στιγμή/περίοδος στην καλλιτεχνική σας πορεία που ξεχωρίζετε; Δύο είναι οι στιγμές που ξεχωρίζω: Αυτή την περίοδο των τριών χρόνων που παίζω το «Όνειρο ενός γελοίου» και το 2001 όταν ανέβασα την «Ηλέκτρα» του Σοφοκλή. Μαθητεύσατε δίπλα στον Δημήτρη Ροντήρη. Ποιο είναι το σημαντικότερο όφελος που αποκομίσατε από τα χρόνια εκείνα; Θήτευσα κοντά του 11 χρόνια, τα τελευταία του, είτε σαν μαθητής του είτε σαν βοηθός του. Οφείλω τα πάντα σ’ αυτόν τον υπέροχο άνθρωπο τον εξαίσιο καλλιτέχνη και αφοσιωμένο αγωνιστή για το ωραίο, το ευπρεπές και το αληθινό. Μου έμαθε την αξία της Τραγωδίας, τη σημασία της τεχνικής και την ακάματο αφοσίωση στο στόχο μου. Επίσης μου έμαθε το ήθος που πρέπει να έχει ένας καλλιτέχνης, γιατί πίστευε πως ο καλλιτέχνης βρίσκεται στην κορυφή της πυραμίδας ενός πολιτισμού και εκπέμπει φως, πνευματικό φως για να οδηγεί σωστά το κοινό του. Εκτός από το θέατρο είχατε δυναμική παρουσία και στην τηλεόραση. Σε ποιον από τους δύο χώρους εκφράζεται καλύτερα ένας ηθοποιός; Τόσο το θέατρο όσο και η τηλεόραση είναι δύο διαφορετικές Τέχνες, οπότε ο ηθοποιός πρέπει να εκφράζεται το ίδιο καλά και στα δύο αυτά είδη τέχνης. Δηλαδή πρέπει να ποιεί ήθος. Πόσο επηρέασε η αναγνωσιμότητα τη μετέπειτα πορεία σας; Αρκετά και είναι γεγονός όταν σε αναγνωρίζει ο κόσμος τόσο πιο πολύ σε αποδέχεται. Κι αν τον σέβεσαι τότε θα εισπράξεις το ανάλογο. Στην τηλεόραση ή στο θέατρο είναι πιο ισχυρός ο ανταγωνισμός; Πώς τον αντιμετωπίζετε; Σας πεισμώνει ή σας αποδυναμώνει; Θυμάστε κάποιο σχετικό περιστατικό; Θεωρώ τον ανταγωνισμό ως πολύ αρνητικό συναίσθημα και δεν μου προκαλεί καμιά ευχαρίστηση, μ’ αφήνει αδιάφορο. Πάντοτε στο θέατρο όλοι μας οι καλλιτέχνες έχουμε κάποιο περιστατικό τέτοιου είδους. Θυμάμαι μια φορά κάποιοι… συνάδελφοι στα πρώτα ξεκινήματά μου δημιούργησαν ένα τέτοιο συναίσθημα που με θύμωσε και εγκατέλειψα τη σκηνή. Πολύ δυσάρεστα πράγματα. Όμως δυστυχώς η παιδεία των ηθοποιών γέμει ψευδών δεδομένων. Θα ξαναλέγατε ""ναι"" σε κάποιον ρόλο στην τηλεόραση; Δε ξέρω αν σας απογοητεύω αλλά δεν έχω προσωπικές φιλοδοξίες καριερίστικου επιπέδου. Το μόνο που μ’ ενδιαφέρει είναι να αναδείξω την ομάδα που δημιούργησα έτσι ώστε όλοι μαζί να προσφέρουμε το καλύτερο στον κόσμο. Ποια τα μελλοντικά σας σχέδια; Να συμβάλω όσο το δυνατό στην ανύψωση του ανθρώπου προσφέροντας του γνώση και αισθητική. Συντελεστές Μετάφραση: Άννα Σεβαστή Τζίμα Σκηνοθεσία: Άννα Σεβαστή Τζίμα Διασκευή κειμένου: Θωμάς Κινδύνης Μουσική: Κωνσταντίνος Ευαγγελίδης Σκηνικά: Κωνσταντίνα Μαρδίκη Φωτισμοί – Video προβολές: Παναγιώτης Λαμπής  Ερμηνεύει ο Θωμάς Κινδύνης Photo Credits: Μυρτώ Αποστολίδου | Μακιγιάζ: Διονυσία Κωνσταντίνου Παραστάσεις Σάββατο 21.30 & Κυριακή 19.30 Εισιτήρια: 12€ Κανονικό | 10€ Προπώληση & Ομαδικά (6 άτομα και άνω) 7€ Άνεργοι με κάρτα ΟΑΕΔ, Μέλη των Μορφών Έκφρασης Διάρκεια: 70 λεπτά Αλκμήνης 13, Αθήνα, 118 54 (Κ. Πετράλωνα)Τηλέφωνο: 210-3464903, 210-3464002 ",http://www.topontiki.gr/article/295658/o-thomas-kindynis-mila-sto-p-oneiro-enos-geloioy-kai-i-taragmeni-epohi-toy-simera
Culture,topontiki.gr,«Σαρώνει» η ταινία του Γιώργου Λάνθιμου!,1.11.2018,ΤΟ ΠΟΝΤΙΚΙ WEB," Δεκατρείς συνολικά υποψηφιότητες έχει στα βρετανικά βραβεία BAFTA ο Γιώργος Λάνθιμος με την ταινία του «Favourite» . Υπενθυμίζεται, ότι ταινία του απέσπασε τον Αργυρό Λέοντα στο Φεστιβάλ της Βενετίας, ενώ τώρα διεκδικεί 13 βραβεία, εκ των οποίων της καλύτερης ταινίας, καλύτερης σκηνοθεσίας, σεναρίου, α' γυναικείου και β' γυναικείου ρόλου. Aναλυτικά οι υποψηφιότητες των Βρετανικών βραβείων Ανεξάρτητων Ταινιών του 2018: Καλύτερη Ταινία American AnimalsBeastDisobedienceThe FavouriteYou Were Never Really Here Σκηνοθεσία Andrew Haigh («Lean On Pete»)Γιώργος Λάνθιμος («The Favourite»)Bart Layton («American Animals»)Michael Pearce («Beast»)Lynne Ramsay («You Were Never Really Here») Σενάριο Deborah Davis, Tony Mcnamara («The Favourite»)Bart Layton («American Animals»)Sebastián Lelio, Rebecca Lenkiewicz («Disobedience»)Michael Pearce («Beast»)Lynne Ramsay («You Were Never Really Here») Α’ Γυναικείος ρόλος Gemma Arterton («The Escape»)Jessie Buckley («Beast»)Olivia Colman («The Favourite»)Maxine Peake («Funny Cow»)Rachel Weisz («Disobedience») Α’ Ανδρικός ρόλος Joe Cole («A Prayer Before Dawn»)Steve Coogan («Stan & Ollie»)Rupert Everett (« he Happy Prince»Joaquin Phoenix («You Were Never Really Here»)Charlie Plummer («Lean On Pete») Β’ Γυναικείος ρόλος Nina Arianda («Stan & Ollie»)Rachel McAdams («Disobedience»)Emma Stone («The Favourite»)Rachel Weisz («The Favourite»)Molly Wright («Apostasy») Β’ Ανδρικός Ρόλος Steve Buscemi («Lean On Pete»)Barry Keoghan («American Animals»)Alessandro Nivola («Disobedience»)Evan Peters («American Animals»)Dominic West («Colette») Πρωτοεμφανιζόμενος/η ηθοποιός Jessie Buckley («Beast»)Michaela Coel («Been So Long »)Liv Hill («Jellyfish»)Marcus Rutherford («Obey»)Molly Wright («Apostasy») Πρωτοεμφανιζόμενος/η σκηνοθέτης Richard Billingham («Ray & Liz»)Daniel Kokotajlo («Apostasy»)Matt Palmer («Calibre»)Michael Pearce («Beast»)Leanne Welham («Pili») Πρωτοεμφανιζόμενος/η σεναριογράφος Karen Gillan («Τhe Party’s Just Beginning»)Daniel Kokotajlo («Apostasy»)Bart Layton («American Animals»)Matt Palmer («Calibre»)Michael Pearce («Beast») Παραγωγός Kristian Brodie («Beast»)Jacqui Davies («Ray & Liz»)Anna Griffin («Calibre»)Marcie Maclellan («Apostasy»)Faye Ward («Stan & Ollie») Μη αγγλόφωνο ανεξάρτητο φιλμ «Capernaum», Nadine Labaki«Cold War», Pawel Pawlikowski«The Rider», Chloé Zhao«ROMA», Alfonso Cuarón«Shoplifters», Hirokazu Koreeda Κάστινγκ Dixie Chassay («The Favourite»)Julie Harkin («Beast»)Avy Kaufman («American Animals»)Andy Pryor («Stan & Ollie»)Michelle Smith («Apostasy») Κοστούμια Jacqueline Durran («Peterloo»)Αndrea Flesch («Colette»)Sandy Powell («The Favourite»)Guy Sperenza («Stan & Ollie»)Alyssa Tull («An Evening With Beverly Luff Lin») Φωτογραφία Ole Bratt Birkeland («American Animals»)Magnus Nordenhof Jønk («Lean On Pete»)Robbie Ryan («The Favourite»)Tom Townend («You Were Never Really Here»)David Ungaro («A Prayer Before Dawn»)",http://www.topontiki.gr/article/295673/saronei-i-tainia-toy-giorgoy-lanthimoy
Culture,topontiki.gr,Η ατζέντα της εβδομάδας,2.11.2018,ΕΥΑ ΜΠΟΥΡΓAΝΗ,"Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 7/11. Παρασκευή 2.11 Μουσική.  Ο Αλκίνοος Ιωαννίδης live στο Κύτταρο. Ο αγαπημένος ερμηνευτής σε ένα σόλο πρόγραμμα παίζει και τραγουδά κομμάτια του στην απλούστερη μορφή τους, μεταφέροντάς μας στη στιγμή της δημιουργίας τους. Ακολουθώντας μια παράδοση αιώνων, αυτή των τροβαδούρων, ταξιδεύει από πόλη σε πόλη πλημμυρίζοντας το πολυπληθές κοινό του με σκέψεις, συναισθήματα και όνειρα. Info: Κύτταρο Live, Ηπείρου και Αχαρνών, ώρα έναρξης: 22.00, τιμή: από 13 ευρώ (με μπύρα ή κρασί), τηλ.: 2108224134, 2108822460 Σάββατο 3.11 Μουσική.  Η Ελευθερία Αρβανιτάκη και ο Γιάννης Κότσιρας συναντιούνται πάνω στη σκηνή και χαρίζουν στο κοινό τo πρόγραμμα «Δυνατά κάθε φορά», ζωντανό, φωτεινό με μπόλικη δόση συγκίνησης. Οι δυο ερμηνευτές ενώνουν τις δυνάμεις τους, «μπλέκουν» τις μεγάλες επιτυχίες τους και τις ξεχωριστές φωνές τους, χαρίζοντάς μας ένα νέο τραγούδι με τίτλο «Δυο ζωές», σε μουσική Γιώργου Καραδήμου και στίχους Λήδας Ρουμάνη. Info: «Ακτή», Πειραιώς 178 και Λαμίας 4, ώρα έναρξης: 22.30, τιμή: 15 ευρώ, τηλ.: 2103418020 Κυριακή 4.11 Θέατρο.  «Μαριχουάνα STOP!». Μετά την τεράστια επιτυχία του, το θεατρικό μιούζικαλ, όπου η Ζωή Λάσκαρη κάνει το ντεμπούτο της στη σκηνή, διασκευάζεται σε κινηματογραφικό μιούζικαλ από τη Φίνος Φιλμ και γνωρίζει αντάξια επιτυχία. Σαράντα επτά χρόνια αργότερα, ο Γιώργος Βάλαρης διασκευάζει, σκηνοθετεί και αναβιώνει. Πολυαγαπημένη ταινία σε μια υπερπαραγωγή με τη δυναμική επιστροφή του Τόλη Βοσκόπουλου στη θεατρική σκηνή αλλά και την επιστροφή τραγουδιών όπως «Γλυκά πονούσε το μαχαίρι», «Το φεγγάρι πάνωθέ μου», «Δεν με νοιάζει», «Ανεπανάληπτος», που το κοινό λάτρεψε όσο λίγα! Πρωταγωνιστούν: Ντορέττα Παπαδημητρίου, Γιώργος Βάλαρης, Θανάσης Βισκαδουράκης, Μαρία Ανδρούτσου, Άρης Μακρής, Βίκυ Κουλιανού, Μαριέλλα Σαββίδου, Βαλέρια Κουρούπη. Συμμετέχουν: Φωτεινή Ντεμίρη, Πέτρος Ξεκούκης. Στον ρόλο της Πολίν η Μαρία Ιωαννίδου. Τα τραγούδια της ταινίας ερμηνεύει ζωντανά στη σκηνή ο Τόλης Βοσκόπουλος. Info: Gazi Music Hall, Ιερά Οδός 7-13, ώρα έναρξης: 18.00 και 21.00, τιμή: από 10 ευρώ Δευτέρα 5.11 Θέατρο.  «Εκτός ύλης» του Κώστα Λεϊμονή στο Θέατρο Ιλίσια. Ένας υπουργός στο ελληνικό Κοινοβούλιο, ενώπιον συναδέλφων του, λίγο πριν αποχωρήσει οριστικά από το αξίωμά του, εκφράζει μια εκ βαθέων και ειλικρινή συγγνώμη προς όλους, αλλά κυρίως προς τον ελληνικό λαό, που πάντα είναι πρόθυμος να εναποθέσει τις ελπίδες της σωτηρίας του σε τρίτους. Παραδέχεται τα λάθη, τις παρατυπίες, αλλά και τις υποσχέσεις που κατέληξαν σε ψέματα, ομολογώντας μπροστά σε όλους πως η υποδούλωσή του στις δυνάμεις της εξουσίας και του χρήματος έκαναν κακό στην κοινωνία όπου ζει, όπως επίσης και στην ίδια του τη ζωή, καθώς αυτές του οι αδυναμίες τον έκαναν να χάσει ό,τι πιο πολύτιμο για κάθε άνθρωπο, τον εαυτό του. Info: Θέατρο Ιλίσια, Παπαδιαμαντοπούλου 4, ώρα έναρξης: 21.30, τιμή: από 10 ευρώ, τηλ.: 2107210045 Τρίτη 6.11 Θέατρο.  «Η δεύτερη ευκαιρία». Τι θα γινόταν αν η Εύα δεν είχε γνωρίσει τον Γιώργο; Αν έφευγε τελικά για Νέα Υόρκη; Αν με έναν μαγικό τρόπο ταξιδεύαμε πίσω στον χρόνο θα κάναμε άραγε τις ίδιες επιλογές; Πολλές φορές αναρωτιόμαστε τι θα είχε συμβεί αν είχαμε επιλέξει έναν διαφορετικό δρόμο... Έτσι και η Εύα, μια τζαζ τραγουδίστρια, και ο Γιώργος, ένας ιδιοκτήτης παστελοποιΐας, περιπλανιούνται σε σκέψεις, διλήμματα και χάνονται σε σκοτεινά σοκάκια του μυαλού, ακροβατώντας ανάμεσα στην πραγματικότητα και τη φαντασία. Μέσα από καταστάσεις γέλιου αλλά και πίκρας συνειδητοποιούν ότι εκείνο το δίλημμα, εκείνο το σταυροδρόμι πάντα εμφανίζεται μπροστά μας κι εμείς πάντα καλούμαστε να επιλέξουμε... Κείμενο-σκηνοθεσία: Ιουλία Καλογρίδη. Παίζουν: Περικλής Αλμπάνης, Ιουλία Καλογρίδη. Info: El Convento Del Arte, Βιργινίας Μπενάκη 7, ώρα έναρξης: 21.00, τιμή: 10 ευρώ, τηλ.: 2105200602 Τετάρτη 7.11 Μουσική.  Η Άννα Ψυχογιού στον Σταυρό του Νότου Club. Με ανανεωμένη μπάντα η Άννα Ψυχογιού έρχεται στην Αθήνα, για μία και μοναδική παράσταση, στον Σταυρό του Νότου. Εκεί αναμένεται να χαρίσει μια ξεχωριστή βραδιά στο κοινό ερμηνεύοντας μεταξύ άλλων και τον πρώτο της δίσκο με τίτλο «Ρέντα», τον οποίο υπογράφει ο Παύλος Συνοδινός. Info: Σταυρός του Νότου Club, Φραντζή και Θαρύπου 35, ώρα έναρξης: 21.30, τιμή: 12 ευρώ (με μπύρα ή κρασί), τηλ.: 2109226975",http://www.topontiki.gr/article/295745/i-atzenta-tis-evdomadas
Culture,topontiki.gr,Η Δήμητρα Λημνιού και ο «Ερωτευμένος Σαίξπηρ» έχουν σήμερα πρεμιέρα,2.11.2018,ΜΗΝAΣ ΒΙΝΤΙAΔΗΣ," Την πρωτοείδα στη σκηνή, πριν από τρία χρόνια, στο Θέατρο της Οδού Κεφαλληνίας να πρωταγωνιστεί στο έργο ""Ο Ντάνι και η απέραντη μπλε θάλασσα'’, όπου μου έκανε ιδιαίτερη εντύπωση. Από τότε παρακολουθώ τα βήματά της, που είναι αργά και σταθερά. Πέρυσι εντυπωσίασε στο ""Καμπαρέ'', στον ρόλο της Fraulein Kost και φέτος υποδύεται την Μόλυ στον ""Ερωτευμένο Σαίξπηρ'' , σε σκηνοθεσία Γιάννη Κακλέα, που κάνει πρεμιέρα σήμερα στο Θέατρο Κέντρο Πολιτισμού ""Ελληνικός Κόσμος"" με πρωταγωνιστή τον Βασίλη Χαραλαμπόπουλο. -Αγωνία πριν την πρεμιέρα κυρία Λημνιού;-Κάθε φορά λέω ότι θα είναι διαφορετικά, ότι τώρα είμαι πιο έτοιμη και δεν θα αγχωθώ, αλλά κάθε φορά η αγωνία πριν την πρεμιέρα είναι μονόδρομος τελικά. Η παράσταση είναι πολύ απαιτητική, κυρίως στα τεχνικά της μέρη , έχει γρήγορες εναλλαγές σκηνών και κοστουμιών. Υπάρχουν δύο παράλληλοι χρόνοι: ο χρόνος πάνω στην σκηνή που κυλάει ήρεμα και αβίαστα και ο χρόνος των παρασκηνίων που μια πλειάδα ηθοποιών αλλάζουν κοστούμια, περούκες και μακιγιάζ ... Ένας χαμός !! -Ποια ήταν η τελευταία φράση που σας είπε ο Γιάννης Κακλέας;-Θα μείνω σε κάτι που έκανε στην γενική μας πρόβα πριν την πρεμιέρα, όταν προσπαθούσαμε να φτιάξουμε την υπόκλιση μας . Όση ώρα υποκλινόταν ο θίασος, εκείνος ήταν όρθιος και χειροκροτούσε με βλέμμα γεμάτο αγάπη .. χειροκρότησε κάθε έναν από μας ξεχωριστά ..ήταν κάτι που με συγκίνησε πολύ.. τα είπε όλα χωρίς να ""πει"" τίποτα ... Ο Γιάννης Κακλέας σκηνοθετεί μία φανταστική ιστορία από τη ζωή του Γουίλιαμ Σαίξπηρ, τον ρόλο του οποίου αναλαμβάνει ο Βασίλης Χαραλαμπόπουλος, σε μία ακόμη εμπνευσμένη σύμπραξη του ευρηματικού σκηνοθέτη με τον άξιο ηθοποιό. Η παράσταση «Ερωτευμένος Σαίξπηρ», η οποία βασίζεται στην οσκαρική ταινία του 1998 «Shakespeare in love», διασκευασμένη για το θέατρο με το αριστουργηματικό κείμενο του Lee Hall, παρουσιάζεται για πρώτη φορά στην Ελλάδα σε μία παραγωγή της People Entertainment Group. -Τι απολαμβάνετε εσείς σ' αυτή την παράσταση;-Σε αυτή την παράσταση απολαμβάνω την συνεργασία μου με πολύ εκλεκτούς καλλιτέχνες, την επαφή μου με την εποχή του Σαίξπηρ και την μορφή που είχε το ελισαβετιανό θέατρο και φυσικά τα φουστάνια εποχής !!! -Έχετε κάνει και κινηματογράφο και τηλεόραση . Ποια είναι η διαφορά στην έκφραση του ηθοποιού, τι σας συγκινεί ή σας προκαλεί εσάς περισσότερο;-Η διαφορά είναι μόνο σε κάποια τεχνικά πράγματα (πιο μινιμαλιστικές κινήσεις) καθώς η κάμερα είναι πολύ κοντά σου σε αντίθεση με τους θεατές στο θέατρο. Όμως το ζητούμενο είναι πάντα το ίδιο ..η αλήθεια και το ενδιαφέρον σε αυτό που κάνουμε! Προσωπικά με συγκινούν πολύ εξίσου όλα τα μέσα -θέατρο , σινεμά , τηλεόραση- όταν γεννιούνται μέσα από αλήθεια και έχουν κάτι πολύ δυνατό να πουν. -Και η επόμενη μέρα; Τι θέλετε να σας φέρει;-Θα ήθελα να φέρει πολύ όμορφες συνεργασίες με ανθρώπους και κείμενα που εκτιμώ! Ονειρεύομαι πολύ να παίξω σε μια ωραία κινηματογραφική ταινία αυτή την στιγμή. Η υπόθεση του έργου… Στην ελισαβετιανή Αγγλία, ο νεαρός συγγραφέας Γουίλιαμ Σαίξπηρ αναζητά απεγνωσμένα μια μούσα που θα τον εμπνεύσει να γράψει το νέο του θεατρικό έργο που ζητούν επίμονα οι πάτρωνές του. Τη βρίσκει στο πρόσωπο της πανέξυπνης Βιόλας, μιας νεαρής θαυμάστριας που λατρεύει τη δουλειά του νεαρού ποιητή Σαίξπηρ και λαχταρά να γίνει ηθοποιός, παρ’ ότι την εποχή εκείνη η υποκριτική αποτελούσε αυστηρά ανδρικό προνόμιο και οι γυναίκες απαγορευόταν να ανέβουν στη σκηνή. Έτσι, η Βιόλα μεταμφιέζεται σε άνδρα προκειμένου να συμμετάσχει στη νέα παράσταση. Μία τρυφερή και μοναδική ιστορία αγάπης αναπτύσσεται μεταξύ του Σαίξπηρ και της νεαρής κοπέλας, μία ιστορία που θα εμπνεύσει τον σπουδαίο δραματουργό να γράψει ένα από τα μεγαλύτερα θεατρικά κείμενα όλων των εποχών, το «Ρωμαίος και Ιουλιέτα». Η παράσταση έχει στον κεντρικό της άξονα μια ερωτική ιστορία, ωστόσο αποτελεί και έναν εξαίσιο «φόρο τιμής» προς το ίδιο το θέατρο και τους ανθρώπους που το αγαπούν και το υποστηρίζουν και παρουσιάζει με γλαφυρό τρόπο την εποχή του Σαίξπηρ και την ακμή του αγγλικού θεάτρου. Μέσα από την ερωτική αυτή ιστορία που έχει και έντονα κωμικά στοιχεία, παρουσιάζονται και πολλά πραγματικά πρόσωπα όπως η Βασίλισσα Ελισάβετ Α’. INFO Σκηνοθεσία: Γιάννης Κακλέας- Μετάφραση: Λουίζα Μητσάκου - Σκηνικά: Μανόλης Παντελιδάκης- Κοστούμια: Ηλένια Δουλαδήρη- Φωτισμοί: Στέλλα Κάλτσου- Χορογραφίες: Αγγελική Τρομπούκη-Βοηθός σκηνοθέτη: Νουρμάλα Ήστυ Πρωταγωνιστούν: Βασίλης Χαραλαμπόπουλος & Έλλη Τρίγγου και παίζουν με αλφαβητική σειρά: Γιώργος Κοψιδάς, Δήμητρα Λημνιού, Θάνος Μπίρκος, Νίκος Ορφανός, Σωκράτης Πατσίκας, Γιάννης Ποιμενίδης Μαζί τους οι: Βασίλης Αθανασόπουλος, Κωνσταντίνος Γεωργαλής, Αναστασία Κελέση, Νεφέλη Μαϊστράλη, Φραγκίσκη Μουστάκη, Κωστής Μπούντας, Στράτος Τρογκάνης, Αγγελική Τρομπούκη, Κώνσταντίνα Τσιριμώνα, Αχιλλέας Σκεύης, Αναστασία Στυλιανίδη, Δημήτρης Φουρλής, Βασίλης Ψυλλάς. Στο ρόλο της Βασίλισσας Ελισάβετ η Μπέτυ Λιβανού και της Παραμάνας η Μίνα Αδαμάκη ΗΜΕΡΕΣ & ΩΡΕΣ ΠΑΡΑΣΤΑΣΕΩΝ: Τετάρτη και Πέμπτη 19:00- Παρασκευή και Σάββατο 20:00- Κυριακή 18:30 -7 ΣΤΑΘΜΟΙ ΣΤΗ ΖΩΗ ΤΗΣ ΔΗΜΗΤΡΑΣ...-Γεννήθηκε στη Θεσσαλονίκη, συγκεκριμένα σε ένα μικρό χωριό που λέγεται Άδενδρο.-Σπούδασε Νομική στο Αριστοτέλειο Πανεπιστήμιο .-Σπούδασε στη σχολή ""Δήλο'' της Δήμητρας Χατούπη με σπουδαίους δασκάλους-Ο πρώτος της ρόλος ήταν η Κλυταιμνήστρα στην Ορέστεια του Αισχύλου , που παίχτηκε στο Kirk Theater της Νέας Υόρκης.-Η στιγμή που γνώρισε τον δάσκαλο που της άλλαξε τον ""κόσμο"" στην υποκριτική, τον Ανδρέα Μανωλικάκη, chairman στο Actors Studio Drama School at Pace Univercity.- Το Cabaret που την μύησε στις μεγάλες σκηνές με χιλιάδες θεατών και ο ρόλος της Fraulein Kost που τόσο αγάπησε .- Κάθε μέρα που ένιωσε ολοκληρωμένη και σίγουρη μέσα στον τελείως ονειροπόλο κόσμο της. ΛΕΖΑΝΤΕΣ Η Δήμητρα με την Μπέτυ Λιβανού Ο Βασίλης Χαραλαμπόπουλος με μέλη του θιάσου σε μια σκηνή του Ερωτευμένου Σαίξπηρ Η Δήμητρα στο καμαρίνι με το κοστούμι της όταν έπαιζε στο «Καμπαρέ»",http://www.topontiki.gr/article/295859/i-dimitra-limnioy-kai-o-eroteymenos-saixpir-ehoyn-simera-premiera
Culture,topontiki.gr,Κώστας Βουτσάς: «Έκανα για πρώτη φορά σεξ στα 13»,2.11.2018,TO ΠΟΝΤΙΚΙ WEB," Ο Κώστας Βουτσάς βρέθηκε καλεσμένος στην εκπομπή του Alpha «Ελένη» και έκανε αποκαλύψεις για την ερωτική του ζωή. Ο ηθοποιός μίλησε για τις γυναίκες της ζωής του και για μίλησε ανοιχτά για... την πρώτη του φόρα.«Την πρώτη φορά ήμουν 13 ετών. Πουλούσα τσιγάρα σε οίκους ανοχής και μια γυναίκα που δούλευε εκεί έφερε την κόρη της εκεί, την Αγγέλα. Και μπήκα μέσα και έκανα σεξ με την Αγγέλα. Η πρώτη μου γυναίκα, στο Βαρδάρη ήταν αυτό. Τρελάθηκα τότε και είμαι τρελός ακόμη με τις γυναίκες…»! Ο Κώστας Βουτσάς εμφανίζεται φέτος στο θεάτρο Ηβη, στην κωμωδία «Χτυποκάρδια στο Θρανίο», με την Κατερίνα Γερονικολού και τον Ορέστη Τζιόβα. ",http://www.topontiki.gr/article/295901/kostas-voytsas-ekana-gia-proti-fora-sex-sta-13
Culture,topontiki.gr,Δημιουργήθηκε ορχήστρα «Βασίλης Τσιτσάνης»: Με Γαλάνη - Μποφίλιου η πρώτη της συναυλία (Video | Photos),7.11.2018,ΤΟ ΠΟΝΤΙΚΙ WEB," Η Ορχήστρα «Βασίλης Τσιτσάνης» δημιουργήθηκε από την οικογένεια του κορυφαίου Έλληνα λαϊκού συνθέτη και δημιουργού και φυσικά φέρει το όνομά του. Στην πρώτη της εμφάνιση, το κοινό θα έχει την ευκαιρία να την απολαύσει την Τρίτη 4 και την Τετάρτη 5 Δεκεμβρίου, στις 20:30 το βράδυ, στο Μέγαρο Μουσικής Αθηνών, με ερμηνεύτριες, τη Δήμητρα Γαλάνη και τη Νατάσσα Μποφίλιου.  Είναι η πρώτη φορά που δημιουργείται μια ορχήστρα προσανατολισμένη στο έργο του τεράστιου λαϊκού συνθέτη και στιχουργού ο οποίος σημάδεψε το ελληνικό λαϊκό τραγούδι και κληροδότησεστον ελληνικό λαό ένα έργο σπάνιας ποιότητας, μαστοριάς και καλαισθησίας, χωρίς το οποίο η εικόνα της ελληνικής μουσικής θα ήταν φτωχότερη. Ο Βασίλης Τσιτσάνης διήνυσε μια δημιουργική περίοδο 45 ετών συνεχούς παρουσίας στο πάλκο, πλαισιωμένος μέχρι το τέλος της ζωής του από προικισμένους μουσικούς, καλύπτοντας τη βαθιά ανάγκη του να επικοινωνήσει με το κοινό και να εμπνευστεί από αυτό. Αυτήν ακριβώς την προσήλωση του Τσιτσάνη στη σωστή παρουσίαση των τραγουδιών του έρχεται να υπηρετήσει η ομώνυμη Ορχήστρα που ιδρύεται φέτος, κατόπιν πρωτοβουλίας της οικογένειάς του και της Seed Point, μουσικού εκδότη του συνθέτη, με την υποστήριξη της εταιρείας μουσικών παραγωγών Prospero. Βασικός σκοπός της, η προβολή του έργου του μέσα από ζωντανές εμφανίσεις εντός και εκτός Ελλάδας υπό την καθοδήγηση του Μανώλη Πάππου, δεξιοτέχνη του μπουζουκιού και ουσιαστικού γνώστη του έργου του μεγάλου δημιουργού. Τα τραγούδια του σημαντικότερου δημιουργού της ελληνικής λαϊκής μουσικής, τα οποία διατηρούν αμείωτη τη δύναμη και την απήχησή τους και εξακολουθούν να μας συναρπάζουν, παρουσιάζονται για πρώτη φορά από δύο ξεχωριστές ερμηνεύτριες και μια ορχήστρα εξαίρετων μουσικών που ασχολούνται πολλά χρόνια με το έργο του Τσιτσάνη.",http://www.topontiki.gr/article/296515/dimioyrgithike-orhistra-vasilis-tsitsanis-me-galani-mpofilioy-i-proti-tis-synaylia
Culture,topontiki.gr,"Rambo V, Last Blood: Η τελευταία περιπέτεια για τον Τζον Ράμπο",9.11.2018,," Ο Σιλβέστερ Σταλόνε καβαλάει άλογο για τις ανάγκες των γυρισμάτων της πέμπτης -και ίσως τελευταίας- ταινίας με πρωταγωνιστή των θρυλικό Τζον Ράμπο, με τίτλο «Rambo V: Last Blood». Η παραγωγός εταιρεία Lionsgate έδωσε στη δημοσιότητα την πρώτη επίσημη φωτογραφία του «καουμπόι» Ράμπο. Βέβαια, αρκετό καιρό πριν, ο ίδιος ο 72χρονος πρωταγωνιστής είχε φροντίσει να ενημερώσει για αυτή την εξέλιξη του ήρωα, μέσα από τον λογαριασμό του στο Instagram. Σύμφωνα με το σενάριο, ο Ράμπο έχει αποσυρθεί σε ένα ράντσο στην Αριζόνα, αλλά ένα μεξικάνικο καρτέλ ναρκωτικών απαγάγει την κόρη ενός φίλου του. Ο αγαπημένος ήρωας θα ζωστεί με ό,τι όπλο βρει μπροστά του και θα περάσει τα σύνορα για να φέρει πίσω το κορίτσι. ",http://www.topontiki.gr/article/296911/rambo-v-last-blood-i-teleytaia-peripeteia-gia-ton-tzon-rampo
Culture,topontiki.gr,Η ατζέντα της εβδομάδας,9.11.2018,ΕΥΑ ΜΠΟΥΡΓAΝΗ,"Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 14/11. Παρασκευή 9.11 Θέατρο.  «Η κωμωδία των παρεξηγήσεων» του Ουίλιαμ Σαίξπηρ. Δύο ζευγάρια πανομοιότυπων διδύμων που είχαν χωριστεί στη γέννα βρίσκονται ξαφνικά στην ίδια πόλη χωρίς να το γνωρίζουν. Μέσα σε αυτή την παράξενη συγκυρία εκτυλίσσεται μια αλλόκοτη ιστορία με την πλάνη και τις αλλεπάλληλες παρεξηγήσεις να κυριαρχούν, καθώς τα πρόσωπα διασταυρώνονται. Το όριο μεταξύ φαντασίας και πραγματικότητας σταδιακά μοιάζει δυσδιάκριτο σε αυτό το νεανικό και αριστοτεχνικά γραμμένο έργο του Σαίξπηρ, όπου κάθε βεβαιότητα καταρρέει με αποτέλεσμα κανένας τελικά να μην είναι αυτός που νομίζει ότι είναι. Σκηνοθεσία: Κατερίνα Ευαγγελάτου. Info: Νέο Θέατρο Βασιλάκου, Πλαταιών και Προφήτη Δανιήλ 3, ώρα έναρξης: 21.00, τιμή: από 10 ευρώ, τηλ.: 2110132002 - 005 Σαββατο 10.11 Χορός.  «Η λίμνη των κύκνων» στην Κεντρική Σκηνή της ΕΛΣ. Μια νέα ανάγνωση πάνω στο διασημότερο μπαλέτο όλων των εποχώναπό τον νέο διευθυντή του Μπαλέτου της Εθνικής Λυρικής Σκηνής Κωνσταντίνο Ρήγο. Η «Λίμνη των κύκνων» του Τσαϊκόφσκι αποτελεί ένα μουσικό έργο που διαχρονικά συναρπάζει και συγκινεί το κοινό, ενώ την ίδια στιγμή αποτελεί πρόκληση στην καριέρα των χορευτών, αφού απαιτεί ιδιαίτερες δεξιοτεχνικές και ερμηνευτικές ικανότητες. Μουσική διεύθυνση: Ηλίας Βουδούρης.Σκηνοθεσία - χορογραφία - σκηνικά: Κωνσταντίνος Ρήγος. Info: Κεντρική Σκηνή της ΕΛΣ - Αίθ. «Σταύρος Νιάρχος», Ευριπίδου και Λ. Συγγρού, ώρα έναρξης: 20.00, τιμή: από 10 ευρώ, τηλ.: 2168091001, 002, 003 Κυριακή 11.11 Μουσική.  Ο Παναγιώτης Λάμπουρας ανεβαίνει στη σκηνή του Σταυρού του Νότου Club παρουσιάζοντάς μας τον πρώτο του προσωπικό δίσκο, την «Υδρόγειο», που αναμένεται να κυκλοφορήσει από τη Μικρή Άρκτο. Πρόκειται για μια πολυδιάστατη συλλογή νέων τραγουδιών, σε στίχους και μουσική του ίδιου, που αναμένεται να καταπλήξει. Μαζί του πέντε νέοι μουσικοί, φανερώνουν μουσικές που ξεκινούν από την παράδοση και φτάνουν μέχρι το σήμερα, μέσα από προσεγμένες ενορχηστρώσεις. Info: Σταυρός του Νότου Club, Φραντζή και Θαρύπου 35, ώρα έναρξης: 21.30, τιμή: 12 ευρώ με μπύρα ή κρασί, τηλ.: 2109226975 Δευτέρα 12.11 Μουσική.  Ο σαξοφωνίστας James Carter επιστρέφει στην Αθήνα και το Half Note Jazz Club με το Organ Trio του. Περιτριγυρισμένος από πολλά είδη μουσικής, όπως funk και fusion, rock ή soul αλλά και πολλή jazz, o Carter έχει καταφέρει να γεφυρώσει με μοναδικό τρόπο με το παίξιμό του όλη την παράδοση αλλά και την ιστορία της σύγχρονης jazz μουσικής. Info: Half Note Jazz Club, Τριβωνιανού 17, ώρα έναρξης: 21.30, τιμή: από 20 ευρώ, τηλ.: 2109213360 Τρίτη 13.11 Θέατρο.  «Η πόλη» της Λούλας Αναγνωστάκη στο Θέατρο Αλκμήνη. Ένα έργο επηρεασμένο από τη μετεμφυλιακή ατμόσφαιρα του 1960 μιλά προφητικά για μια πόλη που νοσεί. Οι ήρωες της «Πόλης», ο Κίμων, η Ελισάβετ και ο φωτογράφος, είναι πρόσωπα καθημερινά, έστω και αν φαινομενικά οδεύουν σε ένα μη καθημερινό κόσμο. Αποβάλλοντας την ασφυκτική πραγματικότητα που τους περιβάλλει, μιλούν για ανθρώπους και πράγματα που αγαπούν. Ένα έργο που ανέβηκε πρώτη φορά από τον Κάρολο Κουν το 1965. Σκηνοθεσία: Νίκος Γεωργάκης. Info: Θέατρο Αλκμήνη, Αλκμήνης 8, ώρα έναρξης: 19.45, τιμή: από 8 ευρώ, τηλ.: 2103428650 Τετάρτη 14.11 Θέατρο.  «Απόψε αυτοσχεδιάζουμε» του Λουίτζι Πιραντέλο στο Εθνικό. Μια παράσταση βασισμένη σε ένα θέμα του Λουίτζι Πιραντέλο και τη μουσική του Μάνου Χατζιδάκι. Η δύναμη του δημιουργήματος έναντι του δημιουργού του αποτελεί σχήμα ουσιώδες για την τέχνη, αλλά και για τον Λουίτζι Πιραντέλο. Το έργο μοιάζει να γεννήθηκε με σκοπό ν’ αποτυπώσει αυτή την εκρηκτική σχέση. Μάλιστα, συμπληρώνει την τριλογία του συγγραφέα υπό τη μορφή «θεάτρου μέσα στο θέατρο» για το πλέον αγαπημένο του θέμα, που δεν είναι άλλο από «τη σύγχυση της φαντασίας με την πραγματικότητα». Μετάφραση - διασκευή - σκηνοθεσία: Δημήτρης Μαυρίκιος. Info: Εθνικό Θέατρο - Κτήριο Τσίλλερ - Κεντρική Σκηνή, Αγίου Κωνσταντίνου 22-24, ώρα έναρξης: 19.00, τιμή: από 5 ευρώ, τηλ.: 2105288170-171",http://www.topontiki.gr/article/296930/i-atzenta-tis-evdomadas
Culture,topontiki.gr,Η εξουσία δεν έχει φύλο…,3.11.2018,ΜΗΝAΣ ΒΙΝΤΙAΔΗΣ," Όταν ο Θοδωρής Γράμψας βγήκε στη σκηνή και μας καλησπέρισε ως Δεσποινίς Μαργαρίτα με νάζι και τσαχπινιά, ανησύχησα για την εσωτερική ισορροπία της παράστασης που θα έβλεπα. Μετά τη Λαμπέτη ο Γράμψας; Πολύ τολμηρό! Όμως όσο περνούσαν τα λεπτά, ο λόγος του Βραζιλιάνου συγγραφέα με μάγευε, ξέχασα ότι η Δεσποινίς Μαργαρίτα έπρεπε να είναι… δεσποινίς και ο Θοδωρής έδινε στους θεατές μ’ έναν έξυπνο τρόπο το μάθημα που έπρεπε να πάρουν! Η Δεσποινίς Μαργαρίτα του Ρομπέρτο Ατάιντε, ο οποίος την έγραψε στη διάρκεια της δικτατορίας στη χώρα του, είναι δασκάλα δημοτικού. Είναι η πρώτη μέρα μαθημάτων και οι θεατές είναι οι μαθητές της τάξης. Ο μονόλογός της είναι ένα μάθημα πολιτικό. Ένα σχόλιο πάνω στην εξουσία. Έχει ανέβει σε περισσότερες από τριάντα χώρες. Στην Ελλάδα ανέβηκε πρώτη φορά το 1975 σε σκηνοθεσία Μιχάλη Κακογιάννη και την αξέχαστη Έλλη Λαμπέτη στον ομώνυμο ρόλο. Ο Θοδωρής Γράμψας, που – και – σκηνοθετεί την παράσταση συνάντησε τη Δεσποινίδα Μαργαρίτα για πρώτη φορά ως νέος καθηγητής στη δραματική σχολή του Θεάτρου Τέχνης. «Μου την πρότεινε μια μαθήτρια της σχολής. Μέχρι τότε δεν την ήξερα. Τη μελέτησα, τη γνώρισα, τη βρήκα ενδιαφέρουσα, γοητευτική. Μια πραγματικά ξεχωριστή προσωπικότητα στον κόσμο των θεατρικών προσώπων που με συγκινεί ως σκηνοθέτη και ως ηθοποιό. Το 2011 ανεβάσαμε για πρώτη φορά το έργο στο θεατράκι μας (praxi epta studio), με την Τζένη Σταυροπούλου στον ρόλο της Δεσποινίδος Μαργαρίτας, μια ερμηνεία εξαιρετική. Εγώ είχα την ευθύνη της σκηνοθεσίας. Η συχνή συναναστροφή με κάποιον βοηθάει να ανακαλύπτεις πράγματα που αφορούν τη ζωή, το παρελθόν, τα μυστικά του» εξομολογήθηκε πρόσφατα στην αγαπημένη μου Έφη Μαρίνου. - Κάθε Τετάρτη και Πέμπτη στο Θέατρο Τέχνης (Φρυνίχου 14, Πλάκα, τηλ.: 2103222464). «Δεσποινίς Μαργαρίτα» του Ρομπέρτο Ατάιντε. Μετάφραση: Κώστας Ταχτσής. Σκηνοθεσία - Μουσική επιμέλεια: Θόδωρος Γράμψας. Σκηνικό - Κοστούμια: Χριστίνα Κωστέα. Φωτισμοί: Στέλλα Κάλτσου. Παίζει μαζί με τον Θόδωρο Γράμψα και η Στέλλα Τραγούδα (Μαθητής).",http://www.topontiki.gr/article/295927/i-exoysia-den-ehei-fylo
Culture,topontiki.gr,Ένας κήπος είναι το μυαλό μας…,10.11.2018,ΜΗΝAΣ ΒΙΝΤΙAΔΗΣ," Όταν ο θεατής μπαίνει στην κάτω αίθουσα του «Από Μηχανής», δεν βλέπει τον κήπο, παρά μόνο το εσωτερικό ενός φτωχικού σπιτιού στο Μπρονξ, όπου ζει ο Μπάρι (Στέλιος Μάινας), ο οποίος μόλις ανάψουν τα φώτα παρουσιάζεται και ορκίζεται να μας πει την αληθινή του ιστορία. Η υπόθεση.  Ο Μπάρι είναι βετεράνος του Βιετνάμ και οικοδόμος τώρα στο επάγγελμα. Αναρρώνει ύστερα από εγχείρηση στο γόνατό του όταν ξαφνικά εμφανίζεται στο σπίτι του η Λουίζ (Κάτια Σπερελάκη). Καθωσπρέπει, άψογη επαγγελματίας και με ποιητικές ανησυχίες, έχει προσληφθεί από τον ανιψιό τής πρώην γυναίκας του Μπάρι για να τον φροντίζει. Ο άξεστος χαρακτήρας του την τρέπει σε άτακτη φυγή, όμως η συνέχεια τούτης της γνωριμίας κάθε άλλο παρά αναμενόμενη αποδεικνύεται. Ο Μπάρι δείχνει αποφασισμένος να γίνει καλύτερος άνθρωπος, ενώ η Λουίζ θα αναζητήσει στο πρόσωπό του απεγνωσμένα τη βοήθεια. Εκ πρώτης όψεως βλέπουμε ότι δύο μοναχικοί άνθρωποι συναντιούνται σε μια προσπάθεια να γεφυρώσουν δύο εντελώς διαφορετικούς κόσμους και να βρουν, ο καθένας με τον τρόπο του, τη σωτηρία. Η διαδρομή που πρέπει να διανύσουν είναι μεγάλη. Ποιος είναι ο αδύνατος και ποιος ο δυνατός; Ποιος χρειάζεται περισσότερη βοήθεια; Σκηνικοί χώροι είναι τα σπίτια των ηρώων, το Πολιτιστικό Κέντρο, αλλά και οι κήποι, είτε μεγάλοι, όπως το Σέντραλ Παρκ, είτε μικροί, όπως ο κήπος του σπιτιού της Λουίζ. Ο σκηνοθέτης.  Ο Δημήτρης Μυλωνάς είδε έτσι τον κήπο των ηρώων του: «Ο κήπος είναι μια όαση. Εκεί θα συναντηθούν, εκεί θα προσπαθήσουν να αρθρώσουν μια κοινή γλώσσα, εκεί θα αναζητήσουν ρωγμές για να εισχωρήσουν και να τολμήσουν να αγαπήσουν και να αγαπηθούν. Παρά τις αντιθέσεις τους. Παρά τις αποτυχίες που κουβαλάνε. Παρά τον δισταγμό. Ο κήπος μετατρέπεται σε έναν τόπο διαπραγμάτευσης με τον άλλο, προπαντός όμως με τον ίδιο τους τον εαυτό. Η απόφαση, κόντρα στις συνθήκες, να χαράξουν μια κοινή διαδρομή είναι άλλοτε ανακουφιστική, άλλοτε επώδυνη, πάντα όμως γενναία. Κι ακόμα κι αν δεν ξέρουμε πόσο γερή είναι αυτή η γέφυρα συνάντησης που επιθυμούν να χτίσουν μαζί, το γεγονός ότι το προσπαθούν έχει για μένα κάτι το μεγαλειώδες». Η συνέχεια.  Ο «Κήπος» («Tangled Garden») είναι το τελευταίο έργο του Bruce Gooch, σημαντικού ηθοποιού και συγγραφέα με επιτυχίες σε πολυάριθμες παραγωγές σε ΗΠΑ και Καναδά και ιδρυτικού μέλους της Εταιρείας Θεάτρου New Fangled Stages, η οποία εδρεύει στο Τορόντο. Το Από Μηχανής Θέατρο σε συνεργασία με τη New Fangled Stages παρουσιάζει σε παγκόσμια πρεμιέρα το έργο αυτό, ενώ θα φιλοξενήσει και την αγγλική παραγωγή του έργου με πρωταγωνιστές τον ίδιο τον Bruce Gooch και τη Lynn Voght. «Έλα να γνωρίσεις τους Καναδούς» ήταν η τελευταία φράση του εξαντλημένου από τη δημιουργική κούραση Στέλιου όταν έσβησαν τα φώτα και τα χειροκροτήματα… Μια πολύ ενδιαφέρουσα παράσταση για τα παιχνίδια του μυαλού, για να μην αποκαλύψουμε περισσότερα…",http://www.topontiki.gr/article/296928/enas-kipos-einai-myalo-mas
Culture,topontiki.gr,Η Καρύταινα και η ευρωπαϊκή της λάμψη…,9.6.2018,ΜΗΝAΣ ΒΙΝΤΙAΔΗΣ," Ιστορικός τόπος η Καρύταινα, που αγαπώ ιδιαίτερα και αυτό το τριήμερο θα επισκεφτώ… Αφορμή, το διήμερο πολιτιστικών εκδηλώσεων στον ιστορικό οικισμό της Αρκαδίας που θα πραγματοποιηθεί στις 8 και 9 Ιουνίου στο πλαίσιο του Ευρωπαϊκού Έτους Πολιτιστικής Κληρονομιάς 2018. Ο τίτλος, δηλωτικός: «Karytaina of Europe: από το κάστρο των Φράγκων στο ορμητήριο της Ελληνικής Επανάστασης και στον ιστορικό τόπο του σήμερα». Πρόκειται για ένα ταξίδι στον χρόνο που φιλοδοξεί να αναδείξει τα μνημεία της Καρύταινας, κυρίως το εντυπωσιακό κάστρο με την ακρόπολη, την Παναγία του Κάστρου, το σπίτι του Κολοκοτρώνη και τον Πύργο του Ματζουρανόγιαννη. Η ιστορία του οικισμού στο πέρασμα των αιώνων, τα αναστηλωτικά έργα που πραγματοποιήθηκαν τα τελευταία χρόνια (μέσω του προγράμματος ΕΣΠΑ 2007-2013), διασώζοντας και αναδεικνύοντας τα μνημεία του, το νεότερο πολιτιστικό του απόθεμα, καθώς και οι σύγχρονες δράσεις που προωθούνται από την Εφορεία Αρχαιοτήτων πρόκειται να παρουσιασθούν κατά τη διάρκεια των εκδηλώσεων. Συγκεκριμένα περιλαμβάνουν: * Θυρανοίξια της εκκλησίας του Αγίου Νικολάου που αναστηλώθηκε πρόσφατα, με λειτουργία που θα τελεστεί την Κυριακή 10 Ιουνίου από τον Μητροπολίτη Γόρτυνος και Μεγαλοπόλεως Ιερεμία. Η εκκλησία, που βρίσκεται στο κέντρο του οικισμού χρονολογείται στον 13ο αιώνα. * Επίσκεψη και περιήγηση στα αναστηλωμένα μνημεία με παρουσίαση των έργων και ελεύθερη συμμετοχή του κοινού. * Έκθεση στον πρόσφατα επίσης αναστηλωμένο Πύργο της Λεβένταινας του 15ου αιώνα με θέμα «Τα αντικείμενα μιλούν για τον Άνθρωπο, τις Μνήμες, τα Έργα… », η οποία οργανώθηκε από το Μουσείο Νεότερου Ελληνικού Πολιτισμού του υπουργείου Πολιτισμού ειδικά για την ιστορική πόλη της Καρύταινας. Πρόκειται για μία παρουσίαση ανθρωποκεντρικής προσέγγισης για τον καθημερινό βίο, χωρισμένη σε δύο ενότητες: μέσα και έξω από την κατοικία. Η έκθεση θα παραμείνει ανοιχτή ως το τέλος Αυγούστου. * Ομιλίες και παρουσίαση του αναστηλωτικού προγράμματος θα προηγηθούν το Σάββατο 9 Ιουνίου (7 έως 9 μ.μ.) πλαισιώνοντας το πρόγραμμα των εκδηλώσεων. Με χρώμα μεσαιωνικής καστροπολιτείας η θρυλική Καρύταινα υπήρξε ένα σημαντικό φρούριο της Πελοποννήσου κατά την περίοδο της Φραγκοκρατίας και της Τουρκοκρατίας. Χτισμένη στα μέσα του 13ου αιώνα από τον Γάλλο ιππότη Γοδεφρείδο ντε Μπρυγιέρ, που ήταν γεννημένος στην Ελλάδα, πέρασε έναν αιώνα περίπου αργότερα στους Παλαιολόγους για να κατακτηθεί όμως τελικά από τους Τούρκους το 1461. Η απελευθέρωσή της σηματοδοτεί και την πρώτη μεγάλη νίκη των Ελλήνων υπό τον Θεόδωρο Κολοκοτρώνη, που νίκησε τους Τούρκους στην περίφημη Μάχη της Καρύταινας στις 27 Μαρτίου 1821. Οι εκδηλώσεις οργανώνονται από την Εφορεία Αρχαιοτήτων Αρκαδίας σε συνεργασία με την Περιφέρεια Πελοποννήσου, τον Δήμο Μεγαλόπολης, τον Σύλλογο των Καρυτινών της Αθήνας και του Πειραιά «Θ. Κολοκοτρώνης» και τον Σύλλογο «Κοινόν Καρυτινών».",http://www.topontiki.gr/article/276622/i-karytaina-kai-i-eyropaiki-tis-lampsi
Culture,topontiki.gr,Αστυνομικές ιστορίες - συναρπαστικά αναγνώσματα!,11.6.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Δολοφονίες, ίντριγκες, εξερευνήσεις, μυστήρια, αγωνία αλλά και χιούμορ, νόμος και ανομία, ανατροπές, ανθρώπινες καταστάσεις στα όριά τους. Η αστυνομική λογοτεχνία στις καλύτερες στιγμές της! Georges Simenon Ο Μαιγκρέ και ο νεκρός του Μετάφραση: Αργυρώ Μακάρωβ Εκδόσεις: Άγρα Σελ.: 262 Ένας άγνωστος άντρας, πανικόβλητος, κυνηγημένος από δολοφόνους, τηλεφωνεί από καφέ σε καφέ στη Δικαστική Αστυνομία και ζητάει βοήθεια από τον επιθεωρητή Μαιγκρέ. Δεν θα καταφέρουν να τον σώσουν. Το πτώμα του θα βρεθεί πεταμένο από ένα αυτοκίνητο στην Πλας ντε λα Κονκόρντ, στο κέντρο του Παρισιού. Η υπόθεση στοιχειώνει τον Μαιγκρέ, που ξενυχτάει με τους συνεργάτες του για να βρει τους ενόχους. Θα οδηγηθεί έτσι σε μια σπείρα Τσέχων και Πολωνών κακοποιών, που αποδεικνύονται serial killers της γαλλικής επαρχίας, στα πλούσια αγροκτήματα της Πικαρδίας. Ένα μυθιστόρημα με πολλή αγωνία, ένταση, αλλά και χιούμορ, με μεγάλες αφηγηματικές ανατροπές και με έντονο το ανθρώπινο στοιχείο του Μαιγκρέ. Το βιβλίο έγινε τηλεταινία αγγλικής παραγωγής το 2016, με εκπληκτικό πρωταγωνιστή στον ρόλο του επιθεωρητή Μαιγκρέ τον Ρόουαν Άτκινσον. Claude Amoz Παιχνίδι στο Καμένο Δάσος Μετάφραση: Βάνα Χατζάκη Εκδόσεις: Εξάντας Σελ.: 382 Στην περιοχή που ονομάζεται Bois-Brule, στα σύνορα του δάσους της Argonne στη Γαλλία, ζει με τη γυναίκα του, Βιβιάν, ο συμβολαιογράφος Μαρτέν Τισιέ. Μαζί τους ο γηραιός πατέρας του, Μαρτέν, που τα έχει σχεδόν χαμένα. Η Βιβιάν, «παθιασμένη καλλιτέχνιδα που κατασκεύαζε και έπαιζε μαριονέτες», ζητά από τη Λεϊλά, την 19χρονη μαθητευόμενή της, να ασχοληθεί με τον μικρό γιο της κατά τη διάρκεια των σχολικών διακοπών. Έτσι, η νεαρή κοπέλα βρίσκεται στο Καμένο Δάσος. Όμως, εκείνη τη στιγμή εμφανίζεται ένας παράξενος τύπος από το παρελθόν... Ένας άνδρας που όταν ήταν μικρός ερχόταν κι εκείνος με τη γιαγιά του στο Bois-Brule, όπου περνούσαν την περίοδο των διακοπών. Μια μέρα, όμως, τους έδιωξαν από εκεί. Τώρα, έρμαιο της τύχης του, ο σαρανταπεντάρης άνδρας θα βρεθεί στον δρόμο της Λεϊλά. Bavid Mamet Σικάγο Μετάφραση: Νίκος Α. Μάντης Εκδόσεις: Μεταίχμιο Σελ.: 390 Σικάγο της Ποτοαπαγόρευσης, δεκαετία του ’20. Ο Μάικ Χοτζ, δημοσιογράφος και βετεράνος του Α’ Παγκοσμίου Πολέμου, είναι ερωτευμένος με την Άννι Γουόλς, όμως κρατάνε τη σχέση τους κρυφή από τον πατέρα της. Η πόλη γύρω τους πάλλεται: κλαμπ, συμμορίες, παρανομίες. Τη σχετική ηρεμία ταράζουν δύο απανωτές δολοφονίες, των Ουάις και Τεϊτελμπάουμ που έκαναν κουμάντο στο κλαμπ «Λα Μεζόν Μονμάρτρ», ιδιοκτησίας στην πραγματικότητα του Ο’ Μπάνιον και της συμμορίας του – στον αντίποδα της συμμορίας του Αλ Καπόνε. Ο Μάικ, όμως, σύντομα βρίσκεται αντιμέτωπος με το δικό του μαρτύριο: κάποιος μπαίνει στο σπίτι του και δολοφονεί την Άννι μπροστά στα μάτια του. Ο Μάικ Χοτζ μάλλον δεν έπρεπε να ερωτευτεί την Άννι Γουόλς. Ίσως, όμως, και οι τύποι που σκότωσαν την Άννι Γουόλς να μην έπρεπε να τα βάλουν με τον Μάικ Χοτζ... Αντονέλα Λατάντσι Μια μαύρη ιστορία Μετάφραση: Θεοδώρα Δαρβίρη Εκδόσεις: Ψυχογιός Σελ.: 338 Μια μέρα μετά τα γενέθλια της μικρότερης κόρης του, ο Βίτο Σεμεράρο εξαφανίζεται. Έχει χωρίσει εδώ και αρκετό καιρό από τη γυναίκα του, Κάρλα. Η μικρή Μάρα την ημέρα που κλείνει τα τρία της χρόνια ξυπνά αναζητώντας τον μπαμπά της. Η Κάρλα, για να την ευχαριστήσει, τον προσκαλεί σε δείπνο. Στην πραγματικότητα, κι εκείνη κατά βάθος θέλει να τον ξαναδεί. Ήταν μαζί μια ολόκληρη ζωή και βίωσαν έναν μεγάλο έρωτα – θα το ξέρουν για πάντα. Ωστόσο, ο Βίτο ήταν ζηλιάρης και βίαιος, ικανός να τη χτυπήσει για το παραμικρό. Για ένα βράδυ λοιπόν η οικογένεια επανενώνεται: ο Βίτο, η Κάρλα, η Μάρα και τα δύο μεγαλύτερα παιδιά, ο Νίκολα και η Ρόζα. Αλλά η γιορτή κρατάει λίγο. Τα ίχνη του Βίτο χάνονται. Η Κάρλα και τα παιδιά τον ψάχνουν απεγνωσμένα. Και μαζί τους, η δεύτερη, παράνομη οικογένειά του, οι συνάδελφοί του, η αδελφή και οι συγγενείς του. Θα τον βρει η αστυνομία και θα αναλάβει η Δικαιοσύνη.  Όσκαρ Ουάιλντ Το έγκλημα του λόρδου Άρθουρ Σάβιλ Μετάφραση: Γιώργος Μπαρουξής Εκδόσεις: Ποικίλη Στοά Σελ.: 88 Το παρόν διήγημα θεωρείται από τους μελετητές του Όσκαρ Ουάιλντ ως ένα διαχρονικό κόσμημα της βιβλιογραφίας του. Άψογο στυλ γραφής, άμεσο και κομψό. Πιέζει αφόρητα τα λογοτεχνικά κλισέ, σε βαθμό θραύσης, και ταυτόχρονα περιγελά την αριστοκρατία. Το διαλογικό μέρος επίσης, αποτυπώνει τις μεγάλες δυνατότητες του Όσκαρ Ουάιλντ και ως θεατρικού συγγραφέα. Οι γυναίκες είναι επιπόλαιες και οι άντρες ξεστομίζουν κοινοτοπίες, με περίσσευμα σοβαροφάνειας. Οι καταστάσεις μέσα στις οποίες μπλέκεται ο βασικός χαρακτήρας είναι ιδιοφυείς. Παράδειγμα: Η λογική του λόρδου Άρθουρ Σάβιλ μπορεί να τον οδηγήσει στον φόνο επειδή πιστεύει φανατικά στη Μοίρα. Οι συνέπειες της πίστης αυτής, καταδικάζουν τη ζωή του σ’ έναν φαύλο κύκλο ψεμάτων. Ένα δηκτικό αφήγημα μυστηρίου με σαιξπηρικές αναφορές, μαύρο χιούμορ και κοινωνική κριτική με κωμικές προεκτάσεις, που το απολαμβάνει ο αναγνώστης μέχρι σήμερα.  Jo Nesbo Μάκβεθ Μετάφραση: Γωγώ Αρβανίτη Εκδόσεις: Μεταίχμιο Σελ.: 629 Σε μια ζοφερή αποβιομηχανοποιημένη πόλη, που σπαράσσεται από τη διαφθορά και το έγκλημα, μια απόπειρα σύλληψης εμπόρων ναρκωτικών μετατρέπεται σε λουτρό αίματος. Την ευθύνη να ξεκαθαρίσει την υπόθεση αναλαμβάνει ο επιθεωρητής Μάκβεθ και η ομάδα του – είναι ο καλύτερος μπάτσος της πόλης, αλλά τον στοιχειώνει το παρελθόν του. Για την επιτυχία του θα του δοθούν απλόχερα χρήματα, εξουσία, σεβασμός… Γιατί όμως νιώθει πως δεν θα πάρει ό,τι δικαιωματικά του ανήκει, παρά μόνο αν σκοτώσει; Ένα θρίλερ βασισμένο στον σαιξπηρικό Μάκβεθ.",http://www.topontiki.gr/article/276624/astynomikes-istories-synarpastika-anagnosmata
Culture,topontiki.gr,59o Φεστιβάλ Κινηματογράφου Θεσσαλονίκης: Η γιορτή που έγινε θεσμός!,4.11.2018,ΕΥΑ ΜΠΟΥΡΓAΝΗ," Το 59ο Φεστιβάλ Κινηματογράφου Θεσσαλονίκης επιστρέφει για ακόμη μια χρονιά, καλώντας μας να απολαύσουμε την πιο συναρπαστική γιορτή του ανεξάρτητου κινηματογράφου! Οι θεατές θα έχουν την ευκαιρία να ανακαλύψουν νέους, ανατρεπτικούς δημιουργούς, ξεχωριστά αφιερώματα, τις πιο ενδιαφέρουσες ταινίες του σινεμά, σχεδόν όλες τις ελληνικές παραγωγές της χρονιάς, νέες δράσεις στην Αγορά αλλά και παράλληλες εκδηλώσεις. Η αυλαία ανοίγει σήμερα, Πέμπτη 1 Νοεμβρίου 2018, στο Ολύμπιον, με το συναρπαστικό φιλμ «Κλέφτες καταστημάτων» του Ιάπωνα Χιροκάζου Κόρε-Έντα που κέρδισε τον Χρυσό Φοίνικα στο Φεστιβάλ Καννών και ολοκληρώνεται την Κυριακή 11 Νοεμβρίου 2018 με το καθηλωτικό «Girl» του μόλις 27χρονου Βέλγου Λουκάς Ντοντ που έχει αποσπάσει βραβεία σκηνοθεσίας αλλά και ερμηνείας. Στο φεστιβάλ θα προβληθούν είκοσι μεγάλου μήκους ελληνικές ταινίες, οι δώδεκα σε πρώτη προβολή. Πέντε έχουν ήδη πραγματοποιήσει πρεμιέρα και τρεις υπάγονται στην ενότητα «Ξεπερνώντας τα σύνορα». Επιπλέον, θα προβληθούν δέκα ταινίες μικρού μήκους στο πλαίσιο του αφιερώματος στον animator Ιορδάνη Ανανιάδη, επτά μικρού μήκους φιλμ νέων Ελλήνων δημιουργών που επιμελήθηκε η Εταιρεία Ελλήνων Σκηνοθετών, καθώς και οι δεκαεπτά βραβευμένες ταινίες μικρού μήκους από το 41ο Φεστιβάλ Ταινιών Μικρού Μήκους Δράμας. Διεθνές πρόγραμμα Στο διεθνές διαγωνιστικό συμμετέχουν δεκαπέντε ταινίες με θέμα την κλασική τέχνη caritas romana, ενώ οι θεατές θα έχουν την ευκαιρία να απολαύσουν την έκθεση «Caritas Romana: 15 Πράξεις Αφοσίωσης» που περιλαμβάνει έργα 15 νέων καλλιτεχνών που εμπνεύστηκαν από τις παραπάνω ταινίες. Στο πρόγραμμα συμπεριλαμβάνονται επίσης εικονική πραγματικότητα με το διαγωνιστικό τμήμα ταινιών VR/Virtual Reality, πρωτοποριακός κινηματογράφος στο τμήμα «Out of Competition» και στους «Ανοιχτούς Ορίζοντες», οι καλύτερες βαλκανικές ταινίες στις «Ματιές στα Βαλκάνια», αγαπημένοι δημιουργοί στις Ειδικές Προβολές, ριζοσπαστικές ταινίες στο «>>Film Forward», καθώς και μεταμεσονύχτια ραντεβού στη ζώνη «’Round Midnight». Αφιερώματα Ο Ισπανός Χάιμε Ροσάλες, αγαπημένος του Φεστιβάλ Καννών, η Ολλανδή δημιουργός Νάνουκ Λέοπολντ, όπως και οι Χιλιανοί εικαστικοί και κινηματογραφιστές Κριστομπάλ Λεόν και Χοακίν Κοσίνια είναι κάποιες από τις ξεχωριστές προσωπικότητες του χώρου που θα τιμήσουν το φεστιβάλ δίνοντας δυναμικό «παρών», ενώ με μεγάλη ανυπομονησία οι θεατές αναμένουν το ξεχωριστό αφιέρωμα στο queer ελληνικό σινεμά, με 38 ταινίες μικρού και μεγάλου μήκους από τα τέλη του ’60 έως σήμερα. Το φεστιβάλ εξερευνά, επίσης, τους πρωτοπόρους σκηνοθέτες του ρουμανικού σινεμά μέσω του αφιερώματος «Πριν ξεσπάσει το κύμα» και ανιχνεύει τις αθέατες όψεις της εκπαίδευσης με τα «Μαθήματα ζωής». Ένα αφιέρωμα που – με πέντε ταινίες σε πρώτη προβολή – διερευνά την εκπαίδευση και τον κοινωνικό της ρόλο σε διάφορες εκφάνσεις της ζωής. Πρώτος ambassador της Αγοράς φέτος γίνεται ο αγαπημένος τραγουδοποιός Φοίβος Δεληβοριάς, ο οποίος θα φέρει σε επαφή τους διεθνείς επαγγελματίες του χώρου με την ελληνική κινηματογραφική κοινότητα, ενώ την Παρασκευή 9 Νοεμβρίου θα παρουσιάσει την τελετή απονομής των βραβείων της Αγοράς του Φεστιβάλ. Για ακόμη μια χρονιά, στην Αγορά φιλοξενούνται ξεχωριστές δράσεις, βραβεία αλλά και συνεργασίες. Μεταξύ αυτών, τα βραβεία του τμήματος «Works in Progress» σε υπηρεσίες και χρηματικά έπαθλα συνολικής αξίας 130.000 ευρώ, τα βραβεία του τμήματος «Crossroads Co-Production Forum» σε υπηρεσίες και χρηματικά έπαθλα συνολικής αξίας πάνω από 100.000 ευρώ, το Film Market με 220 τίτλους ταινιών, το Thessaloniki Locarno Industry Academy International, η δράση Training Day, το Εργαστήρι Καινοτομίας Europa Cinemas για αιθουσάρχες, καθώς και η δράση «Ταινίες για τα παιδιά στη Νοτιοανατολική Ευρώπη: η κατάσταση των πραγμάτων». Πρόκειται για ένα φεστιβάλ που πλέον είναι θεσμός στη συμπρωτεύουσα, συνεχίζοντας να μοιράζεται τη δύναμή του με κάθε θεατή χάρη στις δράσεις προσβασιμότητας στις εγκαταστάσεις αλλά και στο περιεχόμενό του. Χορηγός προσβασιμότητας είναι το Ίδρυμα Ωνάση και η Στέγη του Ιδρύματος Ωνάση, ενώ οι συνθήκες προσβασιμότητας διασφαλίζονται σε συνεργασία με την Κίνηση Ανάπηρων Καλλιτεχνών. INFO Από 1 έως 11 Νοεμβρίου 2018 Πρόσθετες πληροφορίες: www.filmfestival.gr",http://www.topontiki.gr/article/295926/59o-festival-kinimatografoy-thessalonikis-i-giorti-poy-egine-thesmos
Culture,topontiki.gr,Μια συναρπαστική περιπέτεια στα χρόνια του λιμού,5.11.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Ένα αστυνομικό μυθιστόρημα που μας ξεναγεί στην τοπογραφία της Αθήνας του 1941 με εντυπωσιακές πληροφορίες και λεπτομερείς αποτυπώσεις χώρου και χρόνου, ο συγγραφέας του οποίου χειρίζεται με σύνεση το βάρος των ιστορικών στιγμών της εποχής, παντρεύοντας δεξιοτεχνικά ιστορία και μυθιστορία. Πάνος Αμυράς Ο λιμός Εκδόσεις: Διόπτρα Σελ.: 438 Αθήνα 1941: μια πόλη - φάντασμα, μια πόλη υπό κατοχή, μια πόλη σε πλήρη ένδεια, μια πόλη που λιμοκτονεί. Σωριασμένα πτώματα στους δρόμους, τουμπανιασμένα από την πείνα και την ανέχεια κι εφιαλτικά σκελετωμένοι άνθρωποι, σκυφτοί, δίχως κουράγιο να θρηνήσουν τον δικό τους επερχόμενο θάνατο. Μια καθημερινή κόλαση πείνας κι εξαθλίωσης ενός ολόκληρου λαού που βιώνει την πλέον απάνθρωπη συνθήκη ζωής καταδικασμένος στην ασιτία, έρμαιο της πλέον απάνθρωπης μορφής αισχροκέρδειας. Πρόκειται για μιαν εποχή όπου η ιστορική αποτύπωση του ανθρώπινου πόνου, της απόγνωσης και της βιωματικής επαφής με τον εφιάλτη ενός αργού θανάτου, καλύφθηκε από την αντισταθμιστική ανάγκη προβολής του ηρωικού πνεύματος. Κι όμως είναι η Αθήνα των πατεράδων μας, των παππούδων μας, η δική μας πόλη, αυτή που έζησε τις πλέον δραματικές στιγμές στη νεότερη ιστορία της. Μέσα σε αυτόν τον ιδιαίτερα αφιλόξενο χώρο και χρόνο, ο Αμυράς τοποθετεί μια ιδιότυπη, πρωτότυπη όσο κι ενδιαφέρουσα αστυνομική ιστορία, της οποίας οι τοπογραφικές αναφορές ανασυστήνουν την ατμόσφαιρα μιας ολόκληρης εποχής. Η δολοφονία ενός Γερμανού αξιωματικού των Ες Ες στο ξενοδοχείο της Μεγάλης Βρετανίας προκάλεσε τεράστια αναστάτωση τόσο στην ελληνική κυβέρνηση Τσολάκογλου όσο και στις γερμανικές και ιταλικές δυνάμεις κατοχής. Ο λοχαγός Κράους είχε μόλις φτάσει στην Αθήνα και διεξήγαγε έρευνες για λογαριασμό του Βερολίνου σχετικά με τη δράση ενός εκτεταμένου κυκλώματος μαύρης αγοράς που αποκόμιζε τεράστια κέρδη στην περιοχή της Αττικής. Στο κύκλωμα φέρονταν ως εμπλεκόμενοι μέλη της δωσιλογικής κυβερνήσεως και των δυνάμεων κατοχής. Συγκεκριμένα, ο Κράους συνέλεγε στοιχεία και σε βάρος αξιωματικών της Βέρμαχτ, πράγμα που έκανε την υπόθεση εκρηκτική, αν λάβει κανείς υπόψη ότι οι σχέσεις των Ες Ες και της Βέρμαχτ δεν ήταν ειδυλλιακές. Τη δύσκολη αυτή υπόθεση, οι γερμανικές δυνάμεις κατοχής θεώρησαν καλό να την αναθέσουν – για λόγους που εξυπηρετούσαν δικές τους σκοπιμότητες – στις ελληνικές αρχές, οι οποίες με τη σειρά τους κάλεσαν γι’ αυτόν τον σκοπό τον υπαστυνόμο Νίκο Αγραφιώτη, ο οποίος τελούσε σε διαθεσιμότητα. Ταυτόχρονα, ο υπαστυνόμος βρέθηκε στο επίκεντρο του ενδιαφέροντος ανθρώπων και υπηρεσιών που κανείς δεν ήθελε να συναντήσει στον δρόμο του… Ο Αμυράς στο μυθιστόρημά του χρησιμοποιεί ιστορικά πρόσωπα της εποχής μαζί με τους φανταστικούς ήρωες, τοποθετώντας τους μέσα σε ένα δύσκολα διαχειρίσιμο ιστορικό πλαίσιο που στοιχειώνει ακόμα τη χώρα μας. Ταυτόχρονα, καταφέρνει να ανασυστήσει την περίπλοκη όσο και αποπνικτική ατμόσφαιρα της εποχής, να διαχειριστεί ιστορικά πρόσωπα που τελούν υπό το βάρος τελεσίδικων ιστορικών αποτιμήσεων αλλά και πολλές φορές ιστορικών - πολιτικών προκαταλήψεων. Μας ξεναγεί στην τοπογραφία της Αθήνας του 1941 με εντυπωσιακές πληροφορίες, λεπτομερείς αποτυπώσεις, χειριζόμενος με σύνεση το βάρος των ιστορικών στιγμών της εποχής, παντρεύοντας ιστορία και μυθιστορία δεξιοτεχνικά. Ο υπαστυνόμος Αγραφιώτης βρίσκεται στο επίκεντρο ενός ανθρωπιστικού μαζικού εγκλήματος που συντελείται σε συνθήκες εκτεταμένου λιμού σε βάρος ανθρώπων που λιμοκτονούν από τη μία και ενός εγκληματικού κυκλώματος ναζί, μαυραγοριτών, ανάλγητων επίορκων καθαρμάτων και δωσίλογων που πλουτίζουν από τον θάνατο. Ο Αμυράς έχει την τόλμη να παραβλέψει τα στερεότυπα που συνδέουν αυτή την εποχή με συναισθηματικές αποτυπώσεις την πολιτική εκμετάλλευση. Οι άνθρωποι που αντιδρούν, είναι καθημερινοί κι όχι ήρωες ή ξεχωριστοί. Δεν ξεφεύγουν από το μέτρο – και αυτό προσδίδει μια φυσικότητα στην ιστορία δίχως συναισθηματικούς εκβιασμούς, αφήνοντας τις δραματουργικές εντάσεις να λειτουργούν μόνες τους. Ένα μυθιστόρημα που μεταφέρει εντυπωσιακά το κλίμα της εποχής μέσα από μια καλοστημένη και ευφάνταστη αστυνομική πλοκή, που κρατά αβίαστα το ενδιαφέρον του αναγνώστη δίχως να το εκβιάζει με τεχνάσματα και επιτηδευμένες ανατροπές. Αναμετριέται με μια συγκλονιστική εποχή δίχως να βασίζεται σ’ αυτήν!",http://www.topontiki.gr/article/295928/mia-synarpastiki-peripeteia-sta-hronia-toy-limoy
Culture,topontiki.gr,18th Athens Technopolis Jazz Festival: Η πόλη χορεύει jazz! (Photos),11.6.2018,ΕΥΑ ΜΠΟΥΡΓAΝΗ," Το 18ο Athens Technopolis Jazz Festival ήρθε στην Τεχνόπολη Δήμου Αθηναίων να μας χαρίσει για ακόμη μια χρονιά ανεπανάληπτες στιγμές jazz εμπειρίας! Υπέροχα μουσικά σχήματα, παράλληλες εκδηλώσεις αλλά και απρόσμενες εκπλήξεις συνθέτουν το αγαπημένο φεστιβάλ που φέτος φαντάζει πιο δυνατό και πλούσιο από κάθε άλλη φορά! Η Τεχνόπολη Δήμου Αθηναίων ενώνει τις δυνάμεις της με τη Στέγη του Ιδρύματος Ωνάση και μας υποδέχεται σε μια ξεχωριστή διοργάνωση, καλώντας μας να απολαύσουμε «μια πόλη όλη jazz»! Μάλιστα, από τις 7 έως τις 9 Ιουνίου, στη Μικρή Σκηνή της Στέγης, επιστρέφει το Πανόραμα Ελληνικής Τζαζ New Generation 5 παρουσιάζοντάς μας τρία νέα σχήματα που μας καλούν να αφεθούμε στους ευφάνταστους αυτοσχεδιασμούς που θα προκύψουν επί σκηνής με σπουδαίους βετεράνους της jazz! Πιο συγκεκριμένα, την Πέμπτη 7 Ιουνίου την τιμητική τους έχουν η Ισπανία, η Τσεχία και η Ολλανδία καθώς θα έχουμε την ευκαιρία να αφεθούμε σε ένα συναρπαστικό μουσικό ταξίδι υπό τους ήχους των Enriquito Trio, Milan Svoboda Quartet και Under the Surface αντίστοιχα. Το βράδυ της Παρασκευής 8 Ιουνίου το κοινό θα απολαύσει τους Woody Black 4 (Αυστρία) και Moncef Genoud (Ελβετία), ενώ η βραδιά θα κλείσει με την πολυαναμενόμενη εμφάνιση του Theo Croker από τις ΗΠΑ. Το Σάββατο 9 Ιουνίου καταφθάνουν στη σκηνή οι Espen Berg Trio (Νορβηγία), οι Brightbird Trio (Πορτογαλία) και οι πάντα «γοητευτικοί» Peedu Kass Momentum (Εσθονία) που αναμένεται να μας συναρπάσουν για ακόμη μια φορά, ενώ το κοινό θα συγχρονιστεί στους μοναδικούς ήχους των: Αρίωνα Γυφτάκη (κοντραμπάσο), Τζώρτζη Τσιρόπουλου (τενόρο σαξόφωνο), Gabriele Milozzi (άλτο και σοπράνο σαξόφωνο), Αναστάση Γούλιαρη (ντραμς) και David Lynch (σαξόφωνα), Σταύρου Λάντσια (πιάνο), Βασίλη Ποδαρά (ντραμς), Ντίνου Μάνου (κοντραμπάσο). Η αυλαία του 18th Athens Technopolis Jazz Festival θα πέσει την Κυριακή 10 Ιουνίου με τους Mihály Borbély Quartet (Ουγγαρία), Isabella Lundgren and Carl Bagge Trio (Σουηδία) και Binker and Moses (Ηνωμένο Βασίλειο) να υπόσχονται το καλύτερο κλείσιμο του φεστιβάλ. Με την ευκαιρία αυτή, σας παρουσιάζουμε κάποιες από τις πιο σημαντικές παρουσίες που θα δούμε στο φεστιβάλ, καλλιτέχνες που έχουν διαγράψει μια λαμπρή πορεία στον χώρο της jazz! Enrique Rodriguez ή Enriquito Αποτελεί έναν από τους σημαντικότερους σύγχρονους εκπροσώπους της ισπανικής jazz, που πολύ εύγλωττα χαρακτηρίζεται ως flamenco jazz. Ο τρομπετίστας Enrique Rodriguez ή Enriquito αναμειγνύει μαγικά το ταμπεραμέντο και το άρωμα του flamenco με άλλες λατινογενείς προσμίξεις, καθώς και με τη δημιουργική jazz τεχνοτροπία, αναδεικνύοντας με αυτόν τον τρόπο τη συνέχεια της τζαζικής παράδοσης της χώρας του. Στο φεστιβάλ, o Enriquito θα παρουσιάσει τον πιο πρόσφατο δίσκο του, «Contrarreloj» που σημαίνει «κυνηγώντας τον χρόνο», ένα σπουδαίο δείγμα της σύγχρονης flamenco jazz και όχι μόνο. Woody Black 4 Μπορεί στη σύγχρονη jazz οι διαφορετικοί συνδυασμοί οργάνων να είναι δεδομένοι, ωστόσο, τέσσερα κλαρίνα – τα τρία εκ των οποίων μπάσα – σίγουρα δεν είναι κάτι αναμενόμενο, όπως συνηθισμένη δεν είναι άλλωστε και η προσέγγιση των Woody Black 4 στην πρακτική της jazz. Με πρότυπό τους τον πρωτοπόρο στο μπάσο Eric Dolphy, οι τέσσερις κλαρινετίστες αφήνονται στην ομορφιά και την αρμονία της jazz ή της κλασικής, αντλώντας έμπνευση από την παράδοσή της χωρίς, ωστόσο, να διστάζουν να εκτρέπονται και να αυτοσχεδιάζουν! Με έδρα τους τη Βιέννη, οι Woody Black 4 είναι τέσσερις βιρτουόζοι κλαρινετίστες που απολαμβάνουν να πειραματίζονται και να φλερτάρουν με την αβάν γκαρντ, δημιουργώντας όμορφους και γοητευτικούς ήχους μέσα από τη σύγχρονη jazz παράδοση. Moncef Genoud Τυφλός εκ γενετής, ο Moncef Genoud βρέθηκε στα δυο του χρόνια στην Ελβετία για θεραπεία. Εκεί τον υιοθέτησε μια οικογένεια Ελβετών και έκτοτε ο δρόμος του έγινε η μουσική. Ξεκίνησε μαθήματα πιάνου και από τα έξι του χρόνια μπήκε στη jazz. Πολύ γρήγορα εξελίχθηκε σε έναν από τους σπουδαιότερους Ελβετούς τζάζμεν, ενώ μετρά πλήθος επιτυχιών, διακρίσεων και σημαντικών συνεργασιών. Στον πιο πρόσφατο δίσκο με το τρίο του, που έχει τίτλο Pop Songs, διασκευάζει Hendrix, Police, Nirvana, Doors κ.ά. Peedu Kass Momentum Ένα μοναδικό τρίο – με αρχηγό το μπάσο – που χαρακτηρίζεται από τις εντυπωσιακές live εμφανίσεις του. Οι ευφάνταστοι ρυθμοί, η θαυμαστή επιδεξιότητα και οι ξεχωριστές συνθέσεις τους αποτελούν λίγα μόνο από τα χαρακτηριστικά που τους έχουν οδηγήσει στην κορυφή! Αποτελεί το πρώτο γκρουπ από την Εσθονία που επιλέχθηκε για να παίξει στο μεγαλύτερο jazz show στον κόσμο, το Jazzahead! inBremen, ενώ έχουν φιλοξενηθεί, ήδη, δυο φορές στο London Jazz Festival. Έχουν παίξει σε πολλές χώρες σημειώνοντας τεράστια επιτυχία (Καναδά, Αυστραλία, Γερμανία, Μεγάλη Βρετανία, Γαλλία, Βέλγιο, Λουξεμβούργο, Ρωσία, Ουγγαρία, Φινλανδία, Λιθουανία και Εσθονία), ενώ έχουν κερδίσει το βραβείο Jazz ensemble of the year στα ετήσια Jazzkaar Jazz awards και ήταν υποψήφιοι για το Jazz album of the year στα 2017 Estonian Music Awards. Isabella Lundgren Μια από τις ξεχωριστές jazz τραγουδίστριες της Σουηδίας, με την ποιότητα της φωνής και της ερμηνείας της να την τοποθετεί – σύμφωνα με πολλούς – στην περίοπτη θέση που κατείχε σε αυτή την παράδοση η Monica Zetterlund. Μέσα από τους τέσσερις δίσκους της («It Had to Be You», «Somehow Life Got in the Way», «Isabella Sings the Treasures of Harold Arlen», «Songs to Watch the Moon»), η Isabella Lundgren σημειώνει ήδη τεράστια επιτυχία, ακολουθώντας τα μονοπάτια που χάραξαν μεγάλες τραγουδίστριες, όπως η Billie Holiday και η Anita O’Day. Το 18th Athens Technopolis Jazz Festival θα διαρκέσει έως την Κυριακή 10 Ιουνίου χαρίζοντας μας συναρπαστικές στιγμές και μια μοναδική ευκαιρία να απολαύσουμε την Τεχνόπολη στην πιο jazz εκδοχή της! INFO Τεχνόπολη Δήμου Αθηναίων Πειραιώς 100, Γκάζι Στέγη Ιδρύματος Ωνάση Λ. Συγγρού 107, Αθήνα Τηλ.: 2130109300, 2130109324 www.technopolis-athens.com www.sgt.gr Είσοδος ελεύθερη",http://www.topontiki.gr/article/276621/18th-athens-technopolis-jazz-festival-i-poli-horeyei-jazz-photos
Culture,topontiki.gr,Η ατζέντα της εβδομάδας,15.6.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 20/6. Παρασκευή 15.6 Μουσική.  Σταμάτης Κραουνάκης + Σπείρα Σπείρα, «Τα παιδιά της Σφίγγας». Τα εφτά αγόρια της Σπείρας με επίσημο καλεσμένο τους τον Σταμάτη Κραουνάκη θα μας ταξιδέψουν μουσικά σε όλες τις εποχές, απ’ όλα τα μέρη του κόσμου. Μια μουσική παράσταση που δίνει φως στη χαμένη ταυτότητα της ομαδικής διασκέδασης. Info: 1ο Δημοτικό Σχολείο Σπάτων, Κοραή Αδαμάντιου 1, ώρα έναρξης: 21.00, 2106632221, είσοδος ελεύθερη Σάββατο 16.6 Μουσική.  Κωστής Μαραβέγιας live στην Πλατεία Νερού. Ο Κωστής Μαραβέγιας με μια τρίωρη συναυλία χαρίζει μια απολαυστική βραδιά και μια αξέχαστη μουσική εμπειρία. Μαζί του οι σταθεροί φίλοι και συνεργάτες του μουσικοί: Νίκος Αγγλούπας (ηλεκτρική κιθάρα, ηλεκτρικό μπάσο), Άγγελος Αγγελίδης (ηλεκτρική και ακουστική κιθάρα), Jim Staridas (τρομπόνι), Χρήστος Καλκάνης (κλαρινέτο) και Κρίτωνας Μπελλώνιας (κρουστά, τύμπανα). Info: Πλατεία Νερού Ολυμπιακού Πόλου Φαλήρου, Λεωφόρος Ποσειδώνος (ανάμεσα στα γήπεδα Tae Kwon Do και Beach Volley), ώρα έναρξης: 21.30, τιμή: 15 ευρώ Κυριακή 17.6 Χορός.  American Ballet Theatre Studio Company. Το Studio Company του φημισμένου American Ballet Theatre (ABT) έρχεται στην Ελλάδα για μια μοναδική παράσταση, παρουσιάζοντας αποσπάσματα χορογραφιών από κλασικά αλλά και σύγχρονα έργα. Στο πλαίσιο του Summer Nostos Festival 2018. Info: Κεντρική Σκηνή της ΕΛΣ - Αίθ. «Σταύρος Νιάρχος», Ευριπίδου και Λ. Συγγρού, ώρα έναρξης: 20.30, τηλ.: 2168091001, 002, 003, είσοδος ελεύθερη Δευτέρα 18.6 Θέατρο.  «Γοργόνες και μάγκες» στο Βεάκειο. Το δημοφιλέστερο μιούζικαλ του ελληνικού κινηματογράφου, του Γιάννη Δαλιανίδη και της Finos Film, μεταφέρεται για πρώτη φορά στη σκηνή σε θεατρική διασκευή και σκηνοθεσία Γιώργου Βάλαρη. Πρωταγωνιστούν: Ζέτα Δούκα, Θανάσης Ευθυμιάδης, Μαρία Κορινθίου, Παναγιώτης Πετράκης, Γιώργος Γαλίτης, Αγγελική Λάμπρη, Γιώργος Βάλαρης, Πέτρος Ξεκούκης, Αιμίλιος Ράφτης, Τάσος Κωστής, Όλγα Πολίτου. Info: Βεάκειο Θέατρο, Λόφος Προφήτη Ηλία, ώρα έναρξης: 21.15, τιμή: 17 ευρώ, τηλ.: 2104194520 Τρίτη 19.6 Χορός.  Viva Momix στο Μέγαρο Μουσικής. Οι Momix επιστρέφουν στην Αθήνα για να μαγέψουν το ελληνικό κοινό για ακόμα μία φορά! Χορός, ακροβατικά, θέατρο, τσίρκο, βίντεο, ειδικά εφέ σε μια επετειακή παράσταση των 35 και πλέον χρόνων παρουσίας τους, με τίτλο «Viva Momix». Μια παράσταση με αγαπημένες αλλά και νέες χορογραφίες, ένα καλλιτεχνικό γεγονός γεμάτο χιούμορ και ευαισθησία που θα συναρπάσει μικρούς και μεγάλους! Info: Μέγαρο Μουσικής Αθηνών, Βασιλίσσης Σοφίας και Κόκκαλη, ώρα έναρξης: 21.00, τιμή: από 25 ευρώ, τηλ.: 2107282333 Τετάρτη 20.6 Θέατρο.  «Τίμων ο Αθηναίος» του Ουίλιαμ Σαίξπηρ. Ένα αριστουργηματικό έργο του Σαίξπηρ για την ανθρώπινη φύση, όπου ποίηση, τραγική ειρωνεία, αιχμηρά σχόλια και γέλιο συνυπάρχουν! Ο Τίμων, άρχοντας στην πόλη των Αθηνών τον 5ο αιώνα π.Χ., γεννήθηκε κάθε άλλο παρά μισάνθρωπος. Ήταν ευγενικός από τη φύση του και πίστευε στην καλοσύνη και τη γενναιοδωρία των ανθρώπων. Όταν όμως βρέθηκε ο ίδιος σε ανάγκη, η αλήθεια του αποκαλύφθηκε. Το χρήμα είναι υπεράνω όλων. Βαθιά απογοητευμένος από την υποκρισία και το ψέμα αποφασίζει να μείνει για πάντα μακριά από όλους. Info: Εθνικό Θέατρο - Κτήριο Τσίλλερ - Κεντρική Σκηνή, Αγίου Κωνσταντίνου 22-24, τιμή: 15 ευρώ, 2105288170-171 ",http://www.topontiki.gr/article/277494/i-atzenta-tis-evdomadas
Culture,topontiki.gr,50 χρόνια μετά τη Νύχτα Γάμου Μάρθα Καραγιάννη και Κώστας Βουτσάς πάλι μαζί,5.11.2018,TO ΠΟΝΤΙΚΙ WEB," Μπορεί κανένας τους να μην έπαιζε στα «Χτυποκάρδια στο θρανίο», την εμβληματική ταινία του 1963 με τη Λίζα Πετροβασίλη, ωστόσο στη θεάτρική της μεταφορά ήταν όλοι εκεί. Η αγαπημένη ιστορία «Χτυποκάρδια στο θρανίο» παρουσιάζεται αυτη τη σεζόν στο θέατρο ΗΒΗ με μία πλειάδα αγαπημένων ηθοποιών μεταξύ των οποίων ο Κώστας Βουτσάς, η Μάρω Κοντού και ο Νίκος Γαλανός. Στην πρεμιέρα τους καταχειροκροτήθηκαν από το κοινό, ενώ σε μία από τις παραστάσεις στα καμαρίνια έσπευσε και η αγαπημένη τους φίλη από την εποχή του ελληνικού κινηματογράφου, Μάρθα Καραγιάννη, για να τους συγχαρεί. Μάλιστα η συνάντηση της Μάρθας Καραγιάννη και του Κώστα Βουτσά ήρθε 50 χρόνια μετά την πρεμιέρα της ταινίας «Νύχτα Γάμου», μιας απο τις πιο εμβληματικές που είχαν πάιξει μαζί. Οσο για τα Χτυποκάρδια στο Θρανίο, όλοι γνωρίζουν και αγαπούν την ιστορία της μαθήτριας, που όταν μία μέρα είναι αδιάβαστη, προσποιείται την άρρωστη για να αποφύγει το σχολείο. Ο γιατρός που καλείται απ τους ανήσυχους γονείς της να την εξετάσει, πείθεται να μην αποκαλύψει το ψέμα της, αλλά την ερωτεύεται και πολύ σύντομα παντρεύονται. Ο γάμος τους και ο μήνας του μέλιτος είναι ονειρικοί αλλά πολύ σύντομα η Λίζα νοσταλγεί το σχολείο και τις συμμαθήτριές της και έτσι αποφασίζει να επιστρέψει κρυφά στα θρανία… Στο ρόλο της Λίζας Πετροβασίλη η Κατερίνα Γερονικολού και στο ρόλο του καθηγητή Δημήτρη Παπαδόπουλου ο Ορέστης Τζιόβας. Σε ρόλους έκπληξη οι θρύλοι του ελληνικού κινηματογράφου Μάρω Κοντού, Νικος Γαλανός και ο Κώστας Βουτσας. Μαζί τους, η Σοφία Βογιατζάκη και η Νίκη Παλληκαράκη. Στις 8 Δεκεμβρίου του 1962, η Αλίκη Βουγιουκλάκη ανεβαίνει για πρώτη φορά στη σκηνή του θεάτρου Κοτοπούλη, ενσαρκώνοντας τη Λίζα Πετροβασίλη σε μία κωμωδία του Αλέκου Σακελλάριου με τίτλο «Χτυποκάρδια στο Θρανίο», και μουσική Μίμη Πλέσσα. Το 1963 γυρίζεται η ομώνυμη ταινία, πλαισιωμένη από μουσική του Μάνου Χατζιδάκι, σε σενάριο και σκηνοθεσία του Αλέκου Σακελλάριου γεμίζοντας ασφυκτικά τις κινηματογραφικές αίθουσες επί σειρά μηνών.",http://www.topontiki.gr/article/296219/50-hronia-meta-ti-nyhta-gamoy-martha-karagianni-kai-kostas-voytsas-pali-mazi
Culture,topontiki.gr,"Προσωπικό όραμα, που έγινε συλλογικό στοίχημα…",16.6.2018,ΜΗΝAΣ ΒΙΝΤΙAΔΗΣ," Σήμερα θέλω να αναφερθώ σε μια λαμπρή επιστήμονα, την Ευαγγελία Λιακούλη, και σ’ ένα Εργαστήρι Ζωής, που γεννήθηκε και λειτουργεί εδώ και τρία χρόνια στη Λάρισα. Μια πρωτοποριακή και καινοτόμος δράση, που απευθύνεται σε παιδιά, εφήβους και ενήλικες, και στοχεύει στην πρόληψη των εξαρτήσεων και των εξαρτητικών συμπεριφορών. Η δράση αυτή είναι αποτέλεσμα της σύμπραξης του Κέντρου Πρόληψης Λάρισας και της Περιφέρειας Θεσσαλίας. Αποτελείται από βιωματικά εργαστήρια πρόληψης για παιδιά, εφήβους και ενήλικες, με καινοτομία το γεγονός ότι μέσα από την Τέχνη (δημιουργική γραφή, εικαστικά, θέατρο, μουσική - χορό, φωτογραφία, παραμύθι, κούκλα, έκφραση και φαντασία, Ιστορία και πολιτισμό) οι συμμετέχοντες, με την υποστήριξη ομάδας ειδικών επιστημόνων και ανθρώπων της Τέχνης, ανακαλύπτουν την ουσία της ζωής. Τα τμήματα του Εργαστηρίου αξιοποιούν όλα τα οφέλη της δημιουργικής και καλλιτεχνικής έκφρασης αναδεικνύοντας κάθε φορά μια θεματική που σχετίζεται άμεσα με την πρωτογενή πρόληψη. Οι θεματικές αυτές είναι – ενδεικτικά – η επικοινωνία, η αυτοεκτίμηση, η έκφραση και διαχείριση των συναισθημάτων, οι εξαρτήσεις, η διαφορετικότητα, η διαχείριση συγκρούσεων, ο σχολικός εκφοβισμός, η επιθετικότητα, το Διαδίκτυο κ.λπ. Η πρόεδρος του Κ.Π. Λάρισας και εμπνεύστρια του Εργαστηρίου Ζωής, η γνωστή νομικός της Θεσσαλίας Ευαγγελία Λιακούλη, μιλά για αυτό με ιδιαίτερη συγκίνηση: «Θέλω τόσα να πω και να εκφράσω, που μου ’ρχεται όταν με ρωτάνε απλώς να σωπάσω… Μόνο συγκίνηση νιώθω γι’ αυτό… Δεν υπάρχει μεγαλύτερο δώρο από το να βλέπεις όσα εμπνεύστηκες και αγάπησες να προχωρούν και να προκόβουν με πολλούς και ανάμεσα σε πολλούς και τόσο αξιόλογους ανθρώπους. Όταν αυτό ξεκίνησε, και μάλιστα με την ιδέα να φιλοξενηθεί σε ένα υπέροχο ερειπωμένο νεοκλασικό κτήριο στο κέντρο της πόλης, όλοι έλεγαν ότι τρελάθηκα και ότι δεν θα με αφήσει η γραφειοκρατία να κάνω βήμα. Τότε πείσμωσα πολύ, έτρεξα πολύ και μίλησα πολύ. Η αρχική ιδέα βρήκε ανοιχτά μυαλά και ανοιχτές ψυχές. Κατάφερε να ξεπεράσει γραφειοκρατικές διαδικασίες, να υιοθετήσει στην αρχή το υπέροχο νεοκλασικό κτήριο που έγινε ο χώρος μας, να στηριχθεί με αγάπη από την Περιφέρεια Θεσσαλίας, τους φορείς του τόπου μας, τα στελέχη μας και τον ΟΚΑΝΑ, και να κερδίσει την εμπιστοσύνη της τοπικής κοινότητας που το αγκάλιασε και το έκανε μοναδικά δικό της. Καταφέραμε να συναντηθεί η Πρόληψη και η Τέχνη, με την πρώτη ματιά να ερωτευθούν και από το πάντρεμά τους να γεννηθεί η Τέχνη της Ζωής. Αυτό το ‘‘μαζί’’ είναι το πιο σπουδαίο πράγμα». Φέτος, η υποψηφιότητα του Κέντρου Πρόληψης Λάρισας για το Βραβείο Πρόληψης Pompidou 2018 του Συμβουλίου της Ευρώπης είναι γεγονός. Στο πλαίσιο, μάλιστα, της υποστήριξης της υποψηφιότητας, πραγματοποιήθηκε πρόσφατα στην πόλη ένα διήμερο φόρουμ με θέμα «Πρόληψη και Τέχνη: Η Τέχνη της Ζωής», με συμμετοχή ελληνικών και ευρωπαϊκών αντιπροσωπειών, καλλιτεχνών και επιστημόνων του χώρου της ψυχικής υγείας.",http://www.topontiki.gr/article/277643/prosopiko-orama-poy-egine-syllogiko-stoihima
Culture,topontiki.gr,Δύο βιβλία σε ένα: «Power Kid»,8.10.2018,ΣΜΑΡAΓΔΑ ΑΛΕΞAΝΔΡΟΥ," Για το νέο μυθιστόρημα του Κυριάκου Αθανασιάδη που μόλις κυκλοφόρησε από τις Εκδόσεις Στερέωμα Οι Εκδόσεις Στερέωμα, γνωστές τα τελευταία χρόνια για τις λίγες αλλά προσεκτικές και πάντα εξαιρετικά επιμελημένες προτάσεις τους, που κινούνται στον χώρο της πεζογραφίας κυρίως, αλλά και του δοκιμίου, ξεκίνησαν μόλις μία νέα σειρά, το Μαγικό Στερέωμα, αφιερωμένη στη λογοτεχνία για παιδιά και νέους. Πρώτος τους τίτλος στο Μαγικό Στερέωμα, το βιβλίο του Κυριάκου Αθανασιάδη «Power Kid», ένα μυθιστόρημα 270 σελίδων που απευθύνεται σε παιδιά ηλικίας 9-10 ετών και πάνω. Ο Θεσσαλονικιός συγγραφέας, που γράφει και για ενήλικες και για παιδιά, καταπιάνεται στο «Power Kid» με ένα δύσκολο θέμα, αυτό του καρκίνου της παιδικής ηλικίας, αλλά με έναν τρόπο εντελώς διαφορετικό από ό,τι έχουμε συνηθίσει — ή ίσως από ό,τι θα περιμέναμε. Το βιβλίο του είναι μία καθαρόαιμη περιπέτεια Επιστημονικής Φαντασίας, καθώς ο κεντρικός του ήρωας, το Παιδί, δεν είναι απλώς ένα άρρωστο δεκάχρονο αγόρι που δεν μπορεί καν να βγει από το σπίτι του, αλλά και ένας… υπερήρωας. Δεν ζει απλώς συντροφιά μόνο με τη μητέρα του, που τον υπεραγαπά και τον προστατεύει, αλλά ταυτόχρονα προετοιμάζεται από αυτήν για να αντιμετωπίσει τη μοίρα του – που δεν είναι άλλη από, ούτε λίγο ούτε πολύ, την ίδια τη σωτηρία του πλανήτη από τους Εξωγήινους Κακούς, όπως χαρακτηριστικά τούς αναφέρει ο ίδιος ο πρωταγωνιστής. Χωρίς καθόλου μαλλιά στο κεφάλι του από τις συνεχείς θεραπείες, με μεγάλους και μικρούς πόνους που δυναστεύουν τη ζωή του, με ένα αυστηρό διαιτολόγιο που δεν το αντέχει, το Παιδί θα συνεχίσει να ασκείται στωικά σε όσα του λέει η Μαμά, γιατί ξέρει πως πρέπει να είναι ανά πάσα στιγμή έτοιμο για τη μεγάλη μάχη. Και ενώ οι μικροί (αλλά και οι μεγάλοι) αναγνώστες μαθαίνουν για την καθημερινότητα του ήρωα, για τον αγώνα που δίνει και για τα προβλήματα που εξουσιάζουν τη ζωή του, γίνεται κάτι εντελώς αναπάντεχο: το Παιδί μαθαίνει πως η ίδια του η μελλοντική ζωή, η ζωή του ως Power Kid, έχει ήδη γίνει βιβλίο – και μάλιστα όχι ένα όποιο κι όποιο βιβλίο, αλλά ένα βιβλίο που μοιάζει σαν να έρχεται από το μέλλον. Κάτι συμβαίνει λοιπόν, κάτι μεγάλο, θαυμαστό και εντελώς ξεχωριστό, και το Παιδί πρέπει να το ανακαλύψει. Μέχρι τότε, όμως, διαβάζουμε και αυτό το δεύτερο βιβλίο, το βιβλίο-μέσα-στο-βιβλίο, που είναι ένα περιπετειώδες, ευφάνταστο ανάγνωσμα, γύρω από μια Γη κατακτημένη ήδη από τους σκληρούς και παντοδύναμους εξωγήινους και γύρω, βέβαια, από τον μεγάλο πρόμαχο της ανθρωπότητας: τον Power Kid… Ένα μυθιστόρημα που δεν μοιάζει με κανένα άλλο από όσα μπορούμε να θυμηθούμε, ευχάριστο παρά το θέμα του, γρήγορο, χιουμοριστικό, περιπετειώδες, γεμάτο αγωνία αλλά και πολλή συγκίνηση. Ένα φιλόδοξο βιβλίο, που ασφαλώς δεν απευθύνεται μόνο σε παιδιά, αν και οι νεαροί αναγνώστες περιπετειωδών αναγνωσμάτων φαντασίας και θεατές, παράλληλα, των αντίστοιχων σειρών του Netflix θα είναι οι πρώτοι που θα το απολαύσουν. Το «Power Kid», με εξώφυλλο φιλοτεχνημένο από τον γνωστό καλλιτέχνη κόμικς Ηλία Κυριαζή, κυκλοφορεί ήδη σε όλα τα βιβλιοπωλεία, αλλά η παρουσίασή του δεν θα γίνει, ως είθισται, μέσα στις γιορτές, αλλά στις 15 Φεβρουαρίου του 2019: την Παγκόσμια Ημέρα Κατά του Παιδικού Καρκίνου. Ο Κυριάκος Αθανασιάδης γεννήθηκε το 1963 στη Θεσσαλονίκη και από πέρυσι ζει στην Πράγα. Έχει εκδώσει περί τα 30 βιβλία, ανάμεσά τους και αρκετά παιδικά: «Ο χιονάνθρωπος που ήθελε να γίνει Αϊ-Βασίλης», «Η βίλα των πνευμάτων», «Μαγική εικόνα», «Σαντιγί για μάγισσες» (όλα τους από τις εκδόσεις «Μίνωας»), «Ο άγριος Βασίλης» («Εστία»), «Μάγος είσαι;» («Φαντασία»), «Ο Λευκός Αξιωματικός» («Κέδρος», βραβείο Λογοτεχνικού Βιβλίου για Παιδιά του περιοδικού «Ο Αναγνώστης»), τη σειρά «Αρσέν & Φαντομά» (Παπαδόπουλος 2017 κ.ε., μαζί με την Κίκα Τσιλιγγερίδου), καθώς και έξι μυθιστορήματα για εφήβους, με διάφορα ψευδώνυμα.",http://www.topontiki.gr/article/291944/dyo-vivlia-se-ena-power-kid
Culture,topontiki.gr,Εναντίον όλων: ένα καθαρόαιμο ελληνικό νουάρ!,9.7.2018,ΠΟΝΤΙΚΙ ART,"Του Αντώνη Γκόλτσου  Αλέξης Σάλτης Εναντίον όλων Εκδόσεις: Ποικίλη Στοά Σελ. 350 Πόσο «Αστυνομική» και πόσο «Λογοτεχνία» είναι το «Εναντίον όλων»; Και πώς κατηγοριοποιείται, το «Εναντίον όλων», στο πλαίσιο της Αστυνομικής Λογοτεχνίας; Να αρχίσουμε από τη δεύτερη ερώτηση: Πρόκειται για αφήγημα στο πρότυπο της αγγλικής κλασικής σχολής, όπου το έγκλημα διαπράττεται μέσα στο σκηνικό ενός ειδυλλιακού χωριού και κατά Raymond Chandler και το δοκίμιό του, «Η απλή τέχνη του φόνου», «…με χειροποίητα πιστόλια μονομαχίας, δηλητήριο κουράρε και τροπικά ψάρια»; Λοιπόν, όχι, το «Εναντίον όλων» δεν είναι αφήγημα της κλασικής σχολής. Ή πρόκειται για μία hardboiled ιστορία, στα χνάρια των Dashiell Hammett και Ross McDonald; Δηλαδή, για ένα σκληροπυρηνικό αστυνομικό, όπου οι φόνοι μετριούνται σε εξάδες, η μοιραία ξανθιά επέχει θέση βάζου και οι σοσιαλίζοντες πολιτικοί υπαινιγμοί συνιστούν πρακτική; Λοιπόν, όχι, το «Εναντίον όλων» δεν είναι μία hardboiled ιστορία. Ή μήπως είναι ένα τυπικό νεοπολάρ, όπου η κοινωνική κριτική ή το αφήγημα της κοινωνικής ρήξης είναι το εξάρχον στοιχείο; Λοιπόν, όχι, το «Εναντίον όλων» δεν είναι νεοπολάρ. Και τι είναι, επί τέλους, το «Εναντίον όλων»; Νομίζω ότι το βιβλίο του Αλέξη Σάλτη μπορεί να στεγασθεί ακριβέστερα, κάτω από «ατμόσφαιρα», ειδικότερα, στην περίπτωσή του τον όρο «νουάρ». Πρόκειται για έναν μάλλον γενικόλογο όρο, όπου συγκλίνουν παράμετροι, όπως, το «αστικό», το «κλειστόφοβο», το «σκοτεινό», το «αυτοκαταστροφικό», το «διαστροφικό». Το «νουάρ», περισσότερο από συγγραφικό ύφος, είναι μία «Εναντίον όλων», ένα νουάρ suspense whodunit (συγκοπή του who has done it). Εν προκειμένω, ποιος σκότωσε την πανέμορφη Μαρία, που αναστάτωσε τη μικρή πόλη, τρέλανε τους άντρες και πανικόβαλε τις γυναίκες; Ο Αλέξης Σάλτης φτιάχνει μαστορικά έναν μύθο που ακροβατεί. Δημιουργεί και επιδοτεί την ψευδαίσθηση, παγιδεύει τον αναγνώστη του, του προσφέρει την κάθαρση και μετά την ανακαλεί, του την προσφέρει και πάλι, για να την ανακαλέσει και πάλι, δείχνει τον στόχο όταν ο στόχος είναι αλλού, δρομολογεί την απάντηση που θα καταλήξει στην επόμενη ερώτηση. Τονίζει τον μύθο του, όταν ένας παράλληλος μύθος τρέχει ανάμεσα στις γραμμές. Κάποιος σκοτώνει τη Μαρία. Το θανάσιμο κόστος της απόλυτης ομορφιάς. Για να ακολουθήσουν τρεις φόνοι. Όχι των οποιωνδήποτε. Τα τρία θύματα πρέπει να αθροίζουν όχι πολύ λιγότερο από μισόν τόνο μυώνων και ένα ποινικό μητρώο πολλών σελίδων. Όχι ότι ο μεσήλικας γλυκύς αστυνόμος Γκέκας πέφτει κάτω από την έκπληξη. Αυτό που πραγματικά τον απασχολεί, αν δεν τον σοκάρει, είναι ότι οι φόνοι των πάντα ετοιμοπόλεμων κτηνών είναι σε άμεση σχέση με τον Άρη Λάμπρου, έναν νεαρό φαρμακοποιό, υπόδειγμα πολίτη-πρόβατου. Τα μόνα που τον κάνουν να ξεχωρίζει στην πόλη είναι ο γάμος του με την Έλλη, ομοίως φαρμακοποιό και κούκλα – πλην σύζυγο… – και ο κάκιστος και επιδεινούμενα ολιγόωρος ύπνος του, συνοδός κρίσεων άγχους. Α, ναι. Είναι και κάτι άλλο: Σε μία από τις εκτός λογικής βραδινές διαδρομές του μέσα στο σπίτι, ελέγχοντας φώτα, κλειδαριές και σύρτες, θα προσέξει, μέσα από το ματάκι της εισόδου του έναν τεράστιο άνδρα να κατεβαίνει τις σκάλες. Και πάλι όλα καλά, αν δεν ήταν το βράδυ που η πεντάμορφη Μαρία βρέθηκε δολοφονημένη – ακριβέστερα, στραγγαλισμένη! Κακή η σύμπτωση και σε άσχημο σημείο. Ο άντρας δεν έβλεπε τον Άρη πίσω από την πόρτα. Όμως κοντοστάθηκε κάτω από το άπλετο φως κοιτάζοντας το ματάκι∙ στον επάνω όροφο η νεκρή και κάποιος να τον κατασκοπεύει πίσω από το ματάκι… Αυτός ο ανώνυμος κάποιος πρέπει να πάψει να υπάρχει. Είναι το σημείο εκκίνησης της ιστορίας. Είναι; Ή η ιστορία ξεκινάει λίγο νωρίτερα; Λίγο νωρίτερα; Ο διάολος είναι επί σκηνής. Όμως ξεκινάει από τα παρασκήνια και ο κάθε χαρακτήρας, ο κάθε, ιδιαίτερα αυτός του αστυνομικού αφηγήματος, έχει σκελετούς να κρύψει, σε ένα καλειδοσκόπιο σκηνικών. Ο μύθος του Αλέξη Σάλτη κινείται επάνω σε ένα λεπτό και εύθραυστο νήμα. Ανατρέχοντας πίσω στην ιστορία του, μετά την πρώτη ανάγνωση, και υποβάλλοντας το κείμενο στο acid test της ύστερης γνώσης, διαπιστώνω ότι ο Αλέξης Σάλτης έχει θωρακίσει τον μύθο του, σε απελπιστικό βαθμό για κάποιον που ψάχνει εναγώνια για τον παραδοσιακό αδύναμο κρίκο. Και είναι αυτό το λεπτό και εύθραυστο νήμα που, πρακτικά, απαγορεύει την περαιτέρω διήγηση, κλασικό πρόβλημα στον σχολιασμό του αστυνομικού αφηγήματος. Όμως, έχουμε αφήσει αναπάντητο το ερώτημα της αρχής:  «Πόσο αστυνομική» και «Πόσο λογοτεχνία» είναι το «Εναντίον όλων»; Και χρειάζεται κανείς να καταφύγει στο κλισέ επιχείρημα «ότι το βιβλίο είναι πολύ καλό, να μην ξεχνάμε ότι πρόκειται για το πρώτο μυθιστόρημα του Αλέξη Σάλτη»; Για να δούμε λοιπόν: «Πόσο αστυνομική»; Στους εκάστοτε δεκαλόγους των παραμέτρων που αποτελούν την απαραίτητη συνθήκη για ένα αστυνομικό αφήγημα, προτάσσονται το κίνητρο, ο φόνος (ένας ή περισσότεροι), η Δίωξη (όχι απαραίτητα), η σύλληψη, η ανάκριση, η ομολογία, η καταδίκη ή η αυτοκτονία. Ενώ, δεν συνιστώνται οι συμπτώσεις, οι συγκυρίες ή οι από μηχανής θεοί, όπως με τη μορφή του τύπου, που εμφανίζεται για πρώτη φορά σε κάποια σελίδα προς το τέλος της ιστορίας, όταν ο μύθος έχει μπλοκάρει και ο συγγραφέας ζητά απεγνωσμένα τη συνδρομή του. Το «Εναντίον όλων» έχει τα περισσότερα στοιχεία που πρέπει να έχει το «αστυνομικό» και δεν έχει τα περισσότερα που δεν πρέπει να έχει. Και αν δεν διαθέτει τις κοινωνικές, πολιτικές, οικονομικές ή και νομικοδικαστικές έδρες που χαρακτηρίζουν το σύγχρονο «αστυνομικό» πρίσμα, το «Εναντίον όλων» δεν παύει να είναι ένα καθαρόαιμο «αστυνομικό», με έντονα στοιχεία suspense, ειδικά στις σκηνές καταδίωξης, με το επί πλέον στοιχείο της ανάπτυξης δύο παράλληλων μύθων, που συμπλέουν αλλά δεν συναντώνται, δοκιμασία καθόλου ευκαταφρόνητη, στην οποία επέλεξε να υποβληθεί ο Αλέξης Σάλτης. Και συνεχίζουμε: Πόσο «Λογοτεχνία» είναι το «Εναντίον όλων»; Πρώτα, τα ελληνικά. Η γλώσσα δεν είναι – συχνά, όσο και δυστυχώς – στις προτεραιότητες του Έλληνα «αστυνομικού» συγγραφέα. Έχω την αίσθηση ότι δεν πρόκειται για εγγενή αδυναμία περί τη γλώσσα, αλλά ότι πρόκειται για επιλογή. Ο Αλέξης Σάλτης δεν πέφτει στην παγίδα. Αναπτύσσει την ιστορία του, σε «έντιμα» ελληνικά, στρωτά, προσεγμένα. Αφήνει στην πλοκή, στους χαρακτήρες και στην αστική τοπιογραφία να εξελίξουν και να αναδείξουν την ιστορία του. Αποφεύγει τη χυδαιολογία για τη χυδαιολογία και δεν καταφεύγει στην κλινική – έως χειρουργική – περιγραφή σκηνών βίας ή σεξ, με άλλα λόγια δεν εκβιάζει την ατμόσφαιρα, μέσω των λέξεων. Ένας άλλος κίνδυνος τον οποίο η γραφή του Αλέξη Σάλτη αποφεύγει είναι η συχνή προσφυγή στο χιούμορ. Το χιούμορ, πιο σωστά η συστηματική – όσο και εξεζητημένη – χρήση του, είναι ένα αμφίβολο συστατικό στη συνταγή του αστυνομικού αφηγήματος. Δεν είμαστε όλοι Chandler, για να χρωματίσουμε το κείμενο με τις ανεπανάληπτες ατάκες του μεγάλου Αμερικανοβρετανού και, συχνά, οι παραβολές που αποπειρώνται, φλερτάρουν με το εκτός τόπου και το γκροτέσκο, ενώ αγγίζουν και την κόκκινη γραμμή του αστυνομικού ευθυμογραφήματος. Στα απολύτως θετικά σημεία του «Εναντίον όλων» είναι και η προσεγμένη όσο και πειστική ψυχογράφηση χαρακτήρων, ιδιαίτερα των γυναικείων, σε αντίθεση με την τριταγωνιστική παρουσία των τελευταίων, στα αφηγήματα των κλασικών Αμερικανών hardboilers, Hammett, Chandler, McDonald. Ελλειπτική η παρουσία της Δίωξης, κατά το πρότυπο των Ρίπλεϋ της Patricia Highsmith. Ο Αστυνόμος Γκέκας εμφανίζεται περιστασιακά μόνον, ίσα ίσα ως υπόδειξη ότι η Δίωξη ασχολείται με την υπόθεση των φόνων, χωρίς την αποφασιστική συμμετοχή και εμπλοκή της στην υπόθεση, που θα επέβαλλε ένα «ορθόδοξο» αστυνομικό αφήγημα. Πρόκειται για μία απολύτως αποδεκτή επιλογή, αν όχι ενισχυτική του στοιχείου του suspense. Ο Αλέξης Σάλτης επιτυγχάνει, με το «Εναντίον όλων», ένα περισσότερο από αξιοπρόσεκτο σημείο εκκίνησης. Μύθος πρωτότυπος, σύνθετος, όμορφα – και κατά σημεία, εντυπωσιακά – δοσμένος, τοποθετεί τον συγγραφέα του εμπρός στο απόλυτο τεστ. Το δεύτερο βιβλίο του. Τεστ, για το οποίο ο Αλέξης Σάλτης μοιάζει εξαιρετικά ετοιμοπόλεμος!",http://www.topontiki.gr/article/280735/enantion-olon-ena-katharoaimo-elliniko-noyar
Culture,topontiki.gr,Η σολίστ Αργυρώ Κεραμιδά μιλάει στο «Π»: «Γιατί να μην περάσει και το μπουζούκι στα γυναικεία χέρια;»,11.10.2018,ΜΗΝAΣ ΒΙΝΤΙAΔΗΣ," Τι λέει για τις ελλείψεις στη Μουσική Παιδεία Είναι σίγουρο ότι με την άποψη που καταθέσει σήμερα στο «Π» θα ξεσηκώσει την αντίδραση των ανδρών συναδέλφων της που αφιέρωσαν τη ζωή τους στο όργανο-σύμβολο του ελληνικού τραγουδιού! «Οι γυναίκες ήταν αυτές που έπαιζαν την πανδουρίδα, στην Αρχαία Ελλάδα , τον πρόγονο του μπουζουκιού», λέει μ’ ένα πονηρό χαμόγελο η κυρία Κεραμιδά, κρατώντας αγκαλιά το αγαπημένο της μπουζούκι, κι ύστερα καυτηριάζει την έλλειψη πολιτικής στον χώρο της Μουσικής Παιδείας: «Αν αναφερθούμε στους τίτλους των αποφοίτων Ωδείων, εδώ και πολλά χρόνια , ενώ μπορεί να έχουν και 15 έτη μουσικών σπουδών , Παιδαγωγική και Διδακτική Επάρκεια , εμπειρία, αντιμετωπίζονται ως απόφοιτοι λυκείου, παραμένοντας ακαδημαϊκά αδιαβάθμητοι και αυτό προκαλεί προβλήματα διαχρονικά . Βάσει της διακήρυξης της Μπολόνια οι περισσότερες Ευρωπαϊ Η Αργυρώ, γεννήθηκε στις Σέρρες, ζει μεταξύ Αθήνας και Θεσσαλονίκης, σπούδασε Σύνθεση, Διεύθυνση Ενορχήστρωση, πιάνο, Παιδαγωγικά και Ειδική Αγωγή. Μαθήτευσε το μπουζούκι κοντά στον σπουδαίο Γιάννη Παλαιολόγου ,το ονομαστό μπουζούκι του Στέλιου Καζαντζίδη, στη Νίκαια. Διδάσκει σε Μουσικά Σχολεία και Ωδεία . Έχει λάβει μέρος ως σολίστ σε Φεστιβάλ και συναυλίες ανά την Ελλάδα (Ηρώδειο, Μέγαρο Μουσικής, Ίδρυμα Μιχάλης Κακογιάννης ,ΟΑΚΑ, κ.α. ) όπως και στο εξωτερικό συνεργαζόμενη με πολλούς σημαντικούς ερμηνευτές και συνθέτες , Έλληνες και ξένους. Ο πρώτος της δίσκος τιτλοφορείται ‘ bouzouki’s planet’ κυκλοφορεί από την «ζεύξιςmusic» σε cd & στα Online musicstores. -Σ αυτόν τον δίσκο, έχουμε το jazz & το hijazz με γυναικεία πένα; -Στο «bouzouki’s planet» , πρωταγωνιστεί το μπουζούκι , το οποίο παιγμένα με αυθεντικό παραδοσιακό τρόπο ‘πειράζει’ έργα μεγάλων συνθετών σε πολλές διαφορετικές μουσικές φόρμες και συστήματα . Ερμηνεύει Μουσικές του 20 αιώνα , από μαθηματικές ακολουθίες Fibonacci , αργεντίνικα tango , ινδικά ragga , περνάει σε ανδαλουσιανές , Ιαπωνικές , Ιταλικές λυρικές, Κέλτικες , jazz μελωδίες κα Αυτήν την εποχή προετοιμάζει τον νέο της δίσκο, σε δικές της μουσικές συνθέσεις . Tι σ έκανε ν’ ασχοληθείς μ αυτό το όργανο : -Το ηχόχρωμα που βγάζει αυτό το ξύλο..έχει ψυχή Ελληνική.. Το εύρος της δεξιοτεχνίας που μπορεί να δώσει στον σολίστ και το λαϊκό τραγούδι με το οποίο είναι συνδεδεμένο .. Αν και απ ότι θυμάμαι , η σχέση μου με την μουσική ξεκίνησε πριν πάω σχολείο ,το πρώτο τραγούδι που έπαιξα ποτέ, ήταν το’ βροχή και σήμερα’ του Γιάννη Σπανού, σε ένα μικρό πιάνο. - Είναι, τελικά, ένα σπάνιο όργανο το μπουζούκι: -Με ενδιαφέρει η κατάρριψη της έμφυλης προσέγγισης στο μουσικό αυτό όργανο, στο μπουζούκι. Προσπαθώ για αυτό. Θα θελα εδώ ,να φανταστείτε μια εικόνα.. μια μούσα, να παίζει με πλήκτρο την πανδουρίδα , καθισμένη σ ένα βράχο. Όργανο με μακρύ βραχίονα, τρείς χορδές και μικρό σώμα. Αυτό λοιπόν είναι το αρχαιολογικό εύρημα της Μαντινείας , 4ου αιώνα Π.Χ. του μυθικό αγώνα Απόλλωνα Μαρσύα. Οι γυναίκες ήταν αυτές που έπαιζαν την πανδουρίδα, στην Αρχαία Ελλάδα , τον πρόγονο του μπουζουκιού . Θεωρώ πως ήρθε η ώρα, να περάσει πάλι σε γυναικεία χέρια, ώστε να μπορούν εντελώς απενοχοποιημένα και τα κορίτσια να το μαθαίνουν.. Πιστεύω πως είναι από τα ομορφότερα μουσικά όργανα ,όπου έχει δείξει τη δεξιοτεχνία της και η οργανοποιία. Αυτό που παίζω και ηχογραφώ το έχω χρόνια, είναι εκπληκτικό όργανο, χειροποίητης κατασκευής του Γιώργου Μάτσικα και δεν το αποχωρίζομαι. -Yψηλά επίπεδα τεχνικής αλλά μπορείς να το διδάξεις; -Η διδακτική διαδικασία της λαικής παράδοσης δεν είναι απόλυτα προφορική ή απόλυτα εγγράματη ακόμα και ενταγμένη σε ακαδημαικό πλαίσιο. Τα παραδοσιακά λαϊκά ελληνικά όργανα υστερούν των Ευρωπαικών σε κατοχύρωση διπλωμάτων στα Ωδεία. Η φοίτηση επί σειρά ετών στα Ωδεία χωρίς απόδοση τίτλου , είναι γεγονός άδικο. Αποτρεπτικό ,για την ίδια τη φοίτηση των μαθητευόμενων , με γνωστές, συνέπειες επί του πολιτισμού, της μεταλαμπάδευσης της παράδοσης και της προστασίας της άυλης πολιτιστικής κληρονομιάς. Θα ήταν μόνο καλό ,η θέσπιση από το Υπουργείο ,αναγνωρισμένου Διπλώματος μουσικής ειδίκευσης , στα Ωδεία στο μπουζούκι ,στο δημοφιλέστερο ελληνικό όργανο, με πρόγραμμα σπουδών και τα επαγγελματικά του δικαιώματα. -Τι είναι παράλογο στην μουσική εκπαίδευση σήμερα στη χώρα μας; -Μεγάλη συζήτηση..Θεωρώ καλό , για τους επόμενους , και χρέος ,να αναδεικνύονται οι προβληματικές . Εδώ υπάρχει έλλειψη ακαδημαικής διαβάθμισης και ισοτιμίας των τίτλων σπουδών των Ωδείων. Είναι πλέον, αναγκαιότητα η ισοτιμία του Διπλώματος με Βachelor, επιπέδου επαγγ. κατάρτισης 6, ώστε να υπάρχει δυνατότητας συνέχισης μεταπτυχιακών τίτλων, με πρόγραμμα ECTS (Ευρωπαικό Σύστημα Πιστωτικών Μονάδων) στο πλαίσιο μιας παγκόσμιας κοινωνίας της γνώσης , της τεχνολογίας , της πληροφορίας ,δια βίου μάθησης , προώθησης της κινητικότητας , η οποία αποζητά καταρτισμένους εκπαιδευτικούς μουσικής . - Θανάσης Πολυκανδριώτης . Τι ρόλο έπαιξε στην καριέρα σου; -Θα μπορούσα να μιλάω ώρες για τον Θανάση Πολυκανδριώτη . Θα περιοριστώ στο ότι είναι πολύ σημαντικό για μένα , που με τιμά με την εμπιστοσύνη του και μ’ έχει κοντά του , εδώ και πολλά χρόνια , στα πρωτοπόρα μουσικά project του, της Ελλάδας και του εξωτερικού. Έχει την αγάπη , και την ευγνωμοσύνη μου. -Ποια τύχη έχει σε σχέση με το μέλλον αυτό το «εθνικό όργανο» Είναι κατάλληλη η εποχή σήμερα για τους σολίστες : -Αποτελεί εθνικό όργανο, μπορεί να μην είναι πρωταγωνιστής όπως στη δεκαετία του 50 μα κρατάει παράλληλα την διαδρομή του . Στις μέρες μας , υπήρχε και τάση αφαίρεσης των ταξιμιών ,των εισαγωγών από τα τραγούδια, ταυτόχρονα με τη συρρίκνωση της νυχτερινής διασκέδασης και της φθίνουσας πορείας της δισκογραφίας. Η εποχή δεν συμπεριφέρεται ιδανικά στους σολίστες ,αν και υπάρχουν πολύ αξιόλογοι δεξιοτέχνες ,συνθέτες. Χρειάζεται η υποστήριξη των μέσων , της τηλεόρασης των ραδιοφώνων, των μαέστρων , ενορχηστρωτών των live performances και της δισκογραφίας , για να έχει και πάλι πρωταγωνιστικό ρόλο και καλύτερο μέλλον. Οι παρέες, οι γειτονιές , οι σύλλογοι ,τα μουσικά σχολεία ,ωδεία, αναγεννούν την συλλογική μας μνήμη και την μετατρέπουν σε επικαιροποιημένη μουσική ταυτότητα.. διανύουμε περίοδο μεταβατική , πιστεύω θα γεννηθούν πράγματα -Πως σας αντιμετώπισαν όταν είπατε ότι θ ασχοληθείτε με αυτό το όργανο , οι άντρες : -Πόσο διακρίνετε έναν ιδιότυπο ρατσισμό… -Έχω τύχει, εξ αρχής , του σεβασμού των ανδρών συναδέλφων μου, κάτι που με κάνει χαρούμενη. Στην πλειοψηφία του , ο κόσμος , δεν με έχει αντιμετωπίσει ρατσιστικά , θα έλεγα ,και θέλω να πιστεύω , με συμπάθεια .. -Την πρώτη φορά που σας είδε ο πατέρας σας να παίζετε μπουζούκι πως αντέδρασε; -Στο σπίτι,. πολύ μικρή ,του έπαιξα , θυμάμαι το’ ζειμπέκικο της ευδοκίας’ του Μάνου Λοϊζου. Νομίζω εξεπλάγην ,γιατί δεν μου το χε δείξει κάποιος. Σε επίσημη εμφάνιση , ήρθε στο Ηρώδειο , σε μια παράσταση όπου έπαιξα ως σολίστ με την συμφωνική ορχήστρα και τη Μίλβα . -Ποιο είναι τo αγαπημένο σας κλασσικό έργο, γιατί όλοι νομίζουν ότι στη ζωή των σολιστών μπουζουκιού υπάρχει μόνο το ρεμπέτικο και το λαϊκό τραγούδι… -Concerto για piano no2 , in Cm , Sergei Rachmaninoff, με συγκινεί πολύ…",http://www.topontiki.gr/article/292628/i-solist-argyro-keramida-milaei-sto-p-giati-na-min-perasei-kai-mpoyzoyki-sta
Culture,topontiki.gr,Φεστιβάλ «Στη Σκιά των Βράχων 2018»: Η πιο μεγάλη πολιτιστική γιορτή του καλοκαιριού!,25.6.2018,ΕΥΑ ΜΠΟΥΡΓAΝΗ," Το Φεστιβάλ «Στη Σκιά των Βράχων 2018» επιστρέφει για ακόμη μια χρονιά με ένα πλούσιο πρόγραμμα που θα διαρκέσει έως τις 23 Σεπτεμβρίου στα Θέατρα Βράχων «Μελίνα Μερκούρη» και «Άννα Συνοδινού» στον Βύρωνα. Πρόκειται για ένα από τα πιο πλούσια φεστιβάλ της Αττικής, που πραγματοποιούνται τις τρεις τελευταίες δεκαετίες, προσφέροντας κάθε φορά κάτι ιδιαίτερο, ξεχωριστό και διαφορετικό στους κατοίκους όλου του λεκανοπεδίου. Φορέας της διοργάνωσης είναι το Διαδημοτικό Δίκτυο Πολιτισμού των Δήμων Βύρωνα και Δάφνης - Υμηττού. Τόσο οι άνθρωποι του Δικτύου όσο και οι Δημοτικές Αρχές με τις οποίες συνεργάζονται, δουλεύουν με πάθος προκειμένου να αναδείξουν τη δύναμη του πολιτισμού και να προσφέρουν στο κοινό ένα φεστιβάλ πολύχρωμο και ποιοτικό με το βλέμμα στραμμένο στην κοινωνία. Φέτος, με μια έκθεση φωτογραφικού και αρχειακού υλικού το φεστιβάλ τιμά τη μνήμη του διανοούμενου Νίκου Κούνδουρου, του σπουδαίου σκηνοθέτη, που από τη δεύτερη κιόλας ταινία του, τον θρυλικό «Δράκο», κατάφερε να αλλάξει την ιστορία του ελληνικού κινηματογράφου. Μια ταινία που υπήρξε τεκμήριο μιας εποχής και συνάμα έργο - αναφορά για κάθε μελλοντική γενιά, καθώς εξακολουθεί ακόμη και σήμερα να γοητεύει με την ίδια ένταση, να καθηλώνει με την ίδια δυναμική. Ένας δημιουργός ακούραστος, που από ταινία σε ταινία ανανεωνόταν, ένας καλλιτέχνης που είχε την ικανότητα να εφευρίσκει τον εαυτό του κάθε φορά από την αρχή. Μια ξεχωριστή προσωπικότητα που δεν φοβήθηκε ποτέ να εκφράσει τα «πιστεύω» του και που δεν δίστασε να παρέμβει πολλές φορές στον δημόσιο λόγο, προβάλλοντας με τόλμη την προσωπική του άποψη. Άλλωστε, το ψυχικό του σθένος είναι κάτι που διαφαίνεται ξεκάθαρα τόσο στα βιβλία και την αυτοβιογραφία του όσο στην αλληλογραφία και τα ημερολόγιά του. Ο Νίκος Κούνδουρος είναι ένας καλλιτέχνης που εκπροσώπησε τον ελληνικό κινηματογράφο πολλές φορές στο εξωτερικό (Φεστιβάλ Κινηματογράφου Βενετίας 1953 και 1956, Φεστιβάλ Βερολίνου 1958, 1963 και 1967) κατορθώνοντας να αποσπάσει υπέροχες κριτικές, βραβεία και διακρίσεις. Το εν λόγω αφιέρωμα του φεστιβάλ αναδεικνύει περίτεχνα τόσο τη δημιουργική πορεία του όσο και το ανήσυχο πνεύμα αυτού του σπουδαίου σκηνοθέτη. Κείμενα και μια σειρά φωτογραφιών από τις ταινίες και τις παραστάσεις του μας μεταφέρουν στο πνεύμα μιας ολόκληρης εποχής, χαρίζοντάς μας εικόνες που θα παραμείνουν για πάντα διαφυλαγμένες στις ταινίες του Νίκου Κούνδουρου. Αιχμή της φετινής διοργάνωσης είναι οι θεατρικές και μουσικές εκδηλώσεις που υλοποιούνται – με ελεύθερη είσοδο – σε συνεργασία με το υπουργείο Πολιτισμού και Αθλητισμού, την Περιφέρεια Αττικής και τη Γενική Γραμματεία Ισότητας των Φύλων. Έξι θεατρικοί μονόλογοι, πέντε συναυλίες με αγαπημένους καλλιτέχνες, ξεχωριστές εκθέσεις, το πρώτο Dance School Ways Festival του Κέντρου Χορού Ντάνκαν, το μοναδικό μαθητικό/φοιτητικό Schoolwave, αλλά και οι παραστάσεις από τα ερασιτεχνικά εργαστήρια των δήμων, είναι κάποιες μόνο από τις εκδηλώσεις που προσφέρονται δωρεάν στο κοινό, δίνοντας για ακόμη μια χρονιά μοναδικές ευκαιρίες για γνήσια ψυχαγωγία. Στο πρόγραμμα περιλαμβάνονται, επίσης, παραστάσεις αρχαίου δράματος αλλά και σύγχρονου ρεπερτορίου, συναυλίες, παραδοσιακά και ερασιτεχνικά σχήματα. Όπως κάθε χρόνο, έτσι και φέτος το Φεστιβάλ «Στη Σκιά των Βράχων» μετατρέπεται στην πιο όμορφη καλοκαιρινή συνάντηση και καλεί τους θεατές να ανταμώσουν, να τραγουδήσουν, να διασκεδάσουν, να ζήσουν και να μοιραστούν μοναδικά αισθήματα και ξεχωριστές εμπειρίες. Να παρευρεθούν για ακόμη μια φορά σε μια μεγάλη γιορτή που, ανοιχτή σε όλους, λειτουργεί εδώ και χρόνια ως ένα καταφύγιο του πολιτισμού και της ψυχαγωγίας. Άλλωστε, οι χιλιάδες άνθρωποι που ανηφορίζουν κάθε χρονιά στο Θέατρο Βράχων αποδεικνύουν περίτρανα πως τόσο η διοργάνωση όσο και τα μηνύματά της έχουν πια ριζώσει στις ζωές και στις καρδιές μας. Info Μπορείτε να δείτε το ολοκληρωμένο πρόγραμμα https://www.festivalvraxon.gr/ ΔΙΟΡΓΑΝΩΣΗ: Διαδημοτικό Δίκτυο Πολιτισμού Δήμων Βύρωνα και Δάφνης - Υμηττού Θέατρα Βράχων «Μελίνα Μερκούρη» και «Άννα Συνοδινού», Βύρωνας ΄Εως 23.9.2018 - Ώρα έναρξης εκδηλώσεων: 21.00 Πληροφορίες/Κρατήσεις: www.festivalvraxon.gr  ",http://www.topontiki.gr/article/278740/festival-sti-skia-ton-vrahon-2018-i-pio-megali-politistiki-giorti-toy-kalokairioy
Culture,topontiki.gr,Μεταφρασμένη λογοτεχνία – ιστορίες από όλο τον κόσμο,25.6.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Νέες κυκλοφορίες, που μας φέρνουν κοντά σε ανθρώπινες ιστορίες, εντυπώσεις, ταξίδια σε έναν κόσμο δίχως σύνορα: αυτό της ανάγνωσης Πάολο Κονιέττι Τα οχτώ βουνά Μετάφραση: Άννα Παπασταύρου Εκδόσεις: Πατάκης Σελ.: 291 Ο Πιέτρο είναι ένα αγοράκι της πόλης, μοναχικό και λίγο κακότροπο. Η μητέρα του δουλεύει σ’ ένα γραφείο συμβουλευτικής οικογενειών στην περιφέρεια κι έχει ταλέντο στο να φορτώνεται τις ευθύνες των άλλων. Ο πατέρας είναι χημικός, τύπος σκοτεινός και γοητευτικός, που γυρίζει στο σπίτι κάθε βράδυ από τη δουλειά μες στα νεύρα. Τους γονείς του Πιέτρο τούς συνδέει ένα κοινό πάθος: γνωρίστηκαν στο βουνό, ερωτεύτηκαν στο βουνό και μάλιστα παντρεύτηκαν στα ριζά των Τριών Κορυφών του Λαβαρέντο. Το βουνό τούς ένωνε πάντα, ακόμα και στην τραγωδία, και τώρα ο επίπεδος ορίζοντας του Μιλάνου τούς γεμίζει θλίψη και νοσταλγία… Χάουαρντ Τζέικομπσον «Γατάκι» Μετάφραση: Μιχάλης Μακρόπουλος Εκδόσεις: Ψυχογιός Σελ.: 224 Το «Γατάκι» αφηγείται την ιστορία του πρίγκιπα Φράκασους, του πιθανού διαδόχου στο – διάσημο για τους ουρανοξύστες του με τις χρυσές πόρτες και τα καζίνο – Δουκάτο των Όριτζεν, ο οποίος περνά την εφηβική του ηλικία παρακολουθώντας ριάλιτι στην τηλεόραση, ενώ φαντάζεται τον εαυτό του ως τον Ρωμαίο Αυτοκράτορα Νέρωνα και φαντασιώνεται πόρνες. Είναι αργόσχολος, κομπορρήμων, μυγιάγγιχτος και εγωιστής. Δεν έχει τρόπους, δεν έχει γνώσεις, δεν έχει ιδέες, ούτε λέξεις για να τις εκφράσει. Θα μπορούσε, έτσι όπως είναι, να γίνει ο ένας και μοναδικός αρχηγός που θα καταστήσει τη χώρα και πάλι σπουδαία; Μια ευφυής παρωδία, στην παράδοση του Τζόναθαν Σουίφτ, για τον λαϊκισμό, τη σύγχρονη δημοκρατία του δυτικού κόσμου και τις κραυγαλέες αποτυχίες της. Τζέιμς Μπόλντουιν Το δωμάτιο του Τζοβάνι Μετάφραση: Τερέζα Βεκιαρέλλη Εκδόσεις: Μεταίχμιο Σελ.: 244 Σηµαδεµένος από µια οµοφυλοφιλική εμπειρία στην εφηβεία του, ο Ντέιβιντ, ένας νεαρός Αµερικανός, θα καταλήξει στο Παρίσι της δεκαετίας του 1950 αναζητώντας την εσωτερική του ισορροπία. Στη διάρκεια της νύχτας που θα φέρει τον τραγικό επίλογο της ιστορίας του, ο Ντέιβιντ µας αφηγείται την παράλληλη σχέση του µε τον Τζοβάνι και την αρραβωνιαστικιά του, την Έλα, την πάλη του ανάμεσα στην ερωτική επιθυµία και τη συµβατική ηθική, τη σύγκρουση ανάμεσα στην αλήθεια του κορµιού και τα ψέματα του µυαλού. Το κλασικό αυτό αφήγημα πάθους και θανάτου, το οποίο εκδόθηκε το 1956 και αντικατοπτρίζει την προσωπική πάλη του ίδιου του συγγραφέα µε τη σεξουαλική αµφισηµία, παραμένει ένα συγκλονιστικό βιβλίο χάρη στην απλότητα του δραματικού του ιστού και στην ένταση µε την οποία εκτυλίσσεται η πλοκή του, αποκαλύπτοντάς µας άγνωστες πτυχές της ανθρώπινης καρδιάς. Γιουντόρα Γουέλτυ Το μεγάλο δίχτυ Μετάφραση: Αθηνά Δημητριάδου Εκδόσεις: Καστανιώτης Σελ.: 472 Τρεις αξιοσέβαστες κυρίες αποφασίζουν, χωρίς τον ξενοδόχο, αν ένα κορίτσι με νοητική υστέρηση θα κλειστεί σε ίδρυμα ή θα παντρευτεί. Ένας πλασιέ χάνει τον δρόμο και το αυτοκίνητό του με απρόβλεπτες συνέπειες. Μια νιόπαντρη διαβάζει στην εφημερίδα ότι την πυροβόλησε ο άντρας της στο πόδι και αναρωτιέται για το συμβάν. Ένας έφηβος ενηλικιώνεται μέσα από την ατέρμονη παρατήρηση του παράξενου σπιτιού που βρίσκεται απέναντι από το δικό του. Μια παρέα γεροντοκόρες εκδράμουν και θυμούνται την καταπίεση που υπέστησαν από μια επιβλητική προσωπικότητα που δεν υπάρχει πια. Ένας νεαρός σύζυγος συγκεντρώνει κάμποσους συντοπίτες του για να γριπίσουν το ποτάμι, μήπως και βρουν την έγκυο γυναίκα του, η οποία, καταπώς φαίνεται, πήγε να πνιγεί πάνω στην απελπισία της. Η Γιουντόρα Γουέλτυ, γέννημα θρέμμα του Μισισίπι, από τις κορυφαίες φωνές στον χώρο της πεζογραφίας του 20ού αιώνα και απαράμιλλη δεξιοτέχνις του διηγήματος, παρουσιάζεται εδώ με δεκαπέντε αριστουργηματικές ιστορίες. Patti Smith M Train Μετάφραση: Αλέξης Καλοφωλιάς Εκδόσεις: Καστανιώτης Σελ.: 267 Η θρυλική Πάτι Σμιθ θυμάται στιγμές από τη ζωή της ανατρέχοντας στους τόπους και στα στέκια στα οποία βρέθηκε. Το μικρό καφέ στο Γκρίνουιτς Βίλατζ όπου έπαιρνε καθημερινά το πρωινό της. Τις επισκέψεις της στους τάφους του Ζαν Ζενέ, της Σίλβια Πλαθ και του Αρθούρου Ρεμπό. Τα χρόνια που έζησε στο Μίσιγκαν μαζί με τον άντρα της, τον Φρεντ Σόνικ Σμιθ, τον οποίο έχασε το 1994.Με το «M Train» η Πάτι Σμιθ μετακινείται στις περιοχές της μνήμης της. Ένα στοχαστικό κείμενο για τα ταξίδια, τις αστυνομικές σειρές, τη λογοτεχνία και την απόλαυση του καφέ. Ένα δυνατό και βαθιά συγκινητικό βιβλίο, το οποίο η μεγάλη μουσικός και ποιήτρια χαρακτήρισε «οδικό χάρτη της ζωής μου».",http://www.topontiki.gr/article/278744/metafrasmeni-logotehnia-istories-apo-olo-ton-kosmo
Culture,topontiki.gr,Το ελληνικό έργο ταξίδεψε στο Μανχάταν…,23.6.2018,ΜΗΝAΣ ΒΙΝΤΙAΔΗΣ," Ένα μεγάλο μπράβο στη θεατρολόγο Ειρήνη Μουντράκη που, πέρα από τη θαυμάσια δουλειά της στο Εθνικό, είναι η «μούσα» των Ελλήνων θεατρικών συγγραφέων. Με δική της πρωτοβουλία, πριν από μερικές μέρες, πραγματοποιήθηκε στη Νέα Υόρκη με μεγάλη επιτυχία το «1ο Greek Play Project New York», όπου τέσσερα σύγχρονα ελληνικά θεατρικά έργα παρουσιάστηκαν στα αγγλικά για το αμερικανικό κοινό και τους παραγωγούς. Οι παραστάσεις έγιναν από το Eclipses Group Theater NY (EGTNY) σε συνεργασία με το Greek Play Project ( www.greek-theatre.gr ), σε ένα διήμερο θεατρικών αναλογίων σύγχρονων ελληνικών έργων στο Πανεπιστήμιο New York University, στην καρδιά του Μανχάταν. Τέσσερα έργα τεσσάρων σύγχρονων Ελλήνων συγγραφέων παρουσιάστηκαν στα αγγλικά σε μια σημαντική πρωτοβουλία για την ανάδειξη της σύγχρονης ελληνικής δραματουργίας αλλά και για τη δημιουργία ουσιαστικής γέφυρας μεταξύ των δύο χωρών. Η προσπάθεια αυτή αποτέλεσε το πρώτο βήμα για την καθιέρωσή της σε σταθερή περιοδική βάση αλλά και ένα πρώτο άνοιγμα για νέα σχέδια που πρόκειται να ακολουθήσουν στο άμεσο μέλλον. Σε σκηνοθεσία των μελών της ομάδας Eclipses Theater Group παρουσιάστηκαν με Αμερικανούς και Ελληνοαμερικανούς ηθοποιούς τα έργα: «Εν Χορώ» του Δημήτρη Δημητριάδη σε σκηνοθεσία Ιωάννας Κατσαρού, η «Ανδρομάχη» του Άκη Δήμου σε σκηνοθεσία Ιωάννας Κατσαρού, το «Φύκι στο Βυθό» της Πένυς Φυλακτάκη σε σκηνοθεσία Δημήτρη Μπονάρου και «Το Τυφλό Σημείο» του Γιάννη Μαυριτσάκη σε σκηνοθεσία της Κατερίνας Αλεξάκη. Πριν από κάθε έργο προηγήθηκαν ομιλίες της Ειρήνης Μουντράκη για τον συγγραφέα και το σύνολο της δραματουργίας του. «Πρόκειται για μια πολύ σημαντική προσπάθεια για την οποία νιώθω ιδιαίτερα υπερήφανη. Το σύγχρονο ελληνικό θέατρο έχει να επιδείξει συγγραφείς και έργα που μπορούν να σταθούν στη διεθνή σκηνή και μπορούν να αρθρώσουν έναν καίριο λόγο. Η εμπειρία μας στη Νέα Υόρκη υπήρξε αποκαλυπτική για τον τρόπο που οι ηθοποιοί, οι καλλιτέχνες και το κοινό επικοινώνησαν με τα κείμενα και τις δυνατότητες που ανοίγονται. Η συνεργασία του Greek Play Project με το Eclipses Theatre Group υπήρξε υποδειγματική, γιατί μοιραστήκαμε ένα όραμα. Ελπίζω ότι αυτό ήταν το πρώτο βήμα για μια πορεία που θα μας πάει μακριά», δηλώνει η Ειρήνη Μουντράκη. Η ανταπόκριση του κοινού ήταν πολύ μεγάλη, αποδεικνύοντας τη σημασία του εγχειρήματος. Αμέριστη ήταν και η συμπαράσταση της ελληνικής κοινότητας. Παρούσα ήταν και η συγγραφέας Πένυ Φυλακτάκη, η οποία μας είπε: «Ευπειθώς αναφέρω ότι παραμένω εντυπωσιασμένη από την οργάνωση του όλου project σε κάθε επίπεδο και πιστά ερωτευμένη με την ανοιχτή καρδιά όλων όσοι συμμετείχαν, τόσο ανοιχτή όσο και οι ανθισμένες κερασιές που έβαφαν τη Νέα Υόρκη ροζ. Το κομμάτι το μοναδικό που θα κουβαλώ είναι η συγκινητική, σχεδόν χειροπιαστή προσήλωση του κοινού τα λίγα εκείνα δευτερόλεπτα πριν αρχίσει κάθε έργο, που για πρώτη φορά μου έφερε στο μυαλό πως ονόμαζαν κάποτε τις παραστάσεις “διδασκαλίες”». Και εις άλλα, αγαπημένη Ειρήνη…",http://www.topontiki.gr/article/278743/elliniko-ergo-taxidepse-sto-manhatan
Culture,topontiki.gr,Η ατζέντα της εβδομάδας,29.6.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 4/7. Παρασκευή 29.6 Θέατρο.  «Ηλέκτρα» του Ευριπίδη. Το έργο πραγματεύεται εις βάθος έννοιες όπως η εκδίκηση, η ενοχή, η μεταμέλεια και η δικαιοσύνη. Ο Θέμης Μουμουλίδης σκηνοθετεί το έργο χαρακτηρίζοντάς το ως ένα λυρικό θρίλερ. Επιχειρεί μια σύγχρονη ματιά στη σκηνική ανάγνωση της τραγωδίας, εξελίσσοντας τη φόρμα που ξεκίνησε με τις δύο προηγούμενες τραγωδίες (Ιφιγένεια και Αντιγόνη). Info: Αθλητικό και Πολιτιστικό Πάρκο Νέας Μάκρης, Λεωφόρος Μαραθώνος 196, ώρα έναρξης: 21.30, τιμή: από 9 ευρώ (προπώληση), τηλ.: 2294069800 Σάββατο 30.6 Θέατρο.  «Εκκλησιάζουσες» του Αριστοφάνη. Μία από τις εμβληματικότερες πολιτικές σάτιρες της παγκόσμιας λογοτεχνίας. Μια κωμωδία που φέρνει στο προσκήνιο τις γυναίκες. Που τολμά να «εκθέσει» αλλά και να εκθειάσει τη δημοκρατία, προπαγανδίζοντας κατ’ ουσίαν την ίδια της τη δύναμη ως ταυτόχρονη αδυναμία της. Με ηγέτιδα την πολυμήχανη Πραξαγόρα, οι γυναίκες παίρνουν τα ηνία της πόλης και καταφέρνουν το ακατόρθωτο. Χωρίς κανέναν πόλεμο και καμιά επανάσταση! Οι γυναίκες ντύνονται άντρες και παρεισφρέουν στην Εκκλησία του Δήμου, ψηφίζοντας νόμο που παραχωρεί την εξουσία της πόλης στα χέρια των γυναικών. Info: Κατράκειο Θέατρο, Πάροδος Ακροπόλεως, ώρα έναρξης: 21.30, τιμή: προπώληση από 12 ευρώ, τηλ.: 2104927467 Κυριακή 1.7 Μουσική.  Γιώργος Νταλάρας και Ορχήστρα Εστουδιαντίνα Νέας Ιωνίας «Μη μου γράφεις γράμματα». Μια μουσική παράσταση - ωδή στην ξενιτιά, τη μετανάστευση, αλλά και στο ταξίδι, τη ζωή, τη χαρά και τον έρωτα, μέσα από τα τραγούδια που ξεχειλίζουν από συναισθήματα, που αφηγούνται ιστορίες της ξενιτιάς, ιστορίες ανθρώπων με διαφορετική καταγωγή, αλλά κοινούς πόνους και χαρές. Ένα μήνυμα συμπαράστασης στους μετανάστες της σύγχρονης εποχής που δίνουν καθημερινά μάχη για να επιβιώσουν και να βρουν μια νέα φιλόξενη πατρίδα. Info: Άλσος Γουδή, Λεωφόρος Παναγιώτη Κανελλόπουλου (πρώην Κατεχάκη), ώρα έναρξης: 21.00, είσοδος ελεύθερη. Δευτέρα 2.7 Μουσική.  «Μια φεγγαράδα είναι η Ελλάδα». Μια συναυλία του Σπύρου Αρσένη στο πλαίσιο του Φεστιβάλ Αμαρουσίου 2018. Θα ακουστούν τραγούδια σε ποίηση Νίκου Μοσχοβάκου, Μιχάλη Γκανά, Μιχάλη Μπουρμπούλη, Γιάννη Κορίδη και Άγγελου Σικελιανού και μουσική Σπύρου Αρσένη (πρώην δήμαρχος Ιθάκης). Επίσης, το κοινό θα απολαύσει τραγούδια εμπνευσμένα από τις ηρωικές μορφές των ξεριζωμένων Ελλήνων της Μικράς Ασίας, ενώ στην ενότητα Σικελιανού θα ακουστεί μελοποιημένο το ιστορικό ποίημα του «Ηχήστε Σάλπιγγες» που βροντοφώναξε στην κηδεία του Κωστή Παλαμά. Ερμηνεύουν οι Έλσα Αφεντάκη, Χριστίνα Καρύδη και Δημήτρης Τριανταφυλλίδης. Η ενορχήστρωση είναι του Χρήστου Κουμούση. Info: Αίθριο Θέατρο Αμαρουσίου, Λεωφόρος Κηφισίας 219, ώρα έναρξης: 21.00, 2108020938, 2108024022 Τρίτη 3.7 Μουσική.  Calexico live στο Ηρώδειο. Μετρούν πάνω από 20 χρόνια καριέρας, με φανατικό κοινό σε όλο τον κόσμο. Η μουσική τους είναι κράμα από παραδοσιακούς λάτιν ήχους (mariachi, conjunto, cumbia, tejano) και κάντρι, τζαζ και post-rock. Το συγκρότημα έρχεται στο Ηρώδειο για πρώτη φορά, με επιτυχίες από όλη τη δισκογραφία του, όπως τα «Stray», «Falling from the Sky», «Crystal Frontier», «Missing», «Splitter» κ.ά., αλλά και με το νέο άλμπουμ τους, «The Thread That Keeps Us». Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 25 ευρώ Τετάρτη 4.7 Μουσική.  Μια μοναδική συναυλία - αφιέρωμα του «Όλοι Μαζί Μπορούμε» στον Βασίλη Τσιτσάνη, τον συνθέτη που κατάφερε να αλλάξει για πάντα την ιστορία του ελληνικού λαϊκού τραγουδιού. Το εμβληματικό στάδιο στο κέντρο της Αθήνας αυτή τη φορά θα γεμίσει με τα τραγούδια του σημαντικότερου δημιουργού της ελληνικής λαϊκής μουσικής του 20ού αιώνα με τη συμμετοχή μεγάλων Ελλήνων καλλιτεχνών. Στη συναυλία θα συμμετάσχουν αφιλοκερδώς, μεταξύ άλλων, ο Γιώργος Νταλάρας, που θα αναλάβει την καλλιτεχνική επιμέλεια, ο Σταμάτης Φασουλής, που θα σκηνοθετήσει, και ο Διονύσης Σαββόπουλος, που θα προλογίσει και θα ανοίξει συμβολικά τη συναυλία. Τα πρώτα ονόματα (αλφαβητικά): Ελευθερία Αρβανιτάκη, Φωτεινή Βελεσιώτου, Γλυκερία, Ελεωνόρα Ζουγανέλη, Βιολέτα Ίκαρη, Γιάννης Κότσιρας, Κώστας Μακεδόνας, Κωστής Μαραβέγιας, Λεωνίδας Μπαλάφας, Δημήτρης Μπάσης, Γιώτα Νέγκα, Χρήστος Νικολόπουλος, Γιώργος Νταλάρας, Μαρίζα Ρίζου, Ελένη Τσαλιγοπούλου. Info: Καλλιμάρμαρο (Παναθηναϊκό Στάδιο), Λεωφόρος Βασιλέως Κωνσταντίνου, ώρα έναρξης: 21.00, τιμή: από 8 ευρώ",http://www.topontiki.gr/article/279668/i-atzenta-tis-evdomadas
Culture,topontiki.gr,Μονή Λαζαριστών Θεσσαλονίκη: Επανεκκίνηση για τη θρυλική συλλογή του Γιώργου Κωστάκη,2.7.2018,ΕΥΑ ΜΠΟΥΡΓAΝΗ," Μια σημαδιακή επανεκκίνηση συντελείται τον καιρό αυτόν στη Μονή Λαζαριστών του Κρατικού Μουσείου Σύγχρονης Τέχνης, προκειμένου να υποδεχθεί τη θρυλική συλλογή έργων Ρωσικής Πρωτοπορίας του Γιώργου Κωστάκη. Τα τρία επίπεδά της ανακατασκευάζονται, ο χώρος ανακαινίζεται με σύγχρονες μουσειακές προδιαγραφές και επεκτείνεται προκειμένου να φιλοξενήσει την πιο πλήρη συλλογή έργων Ρωσικής Πρωτοπορίας που βρίσκεται σε μουσείο εκτός Ρωσίας. Η έκθεση, που έχει τον συμβολικό τίτλο «Η Συλλογή Γιώργου Κωστάκη. Restart», πρόκειται να εγκαινιαστεί στις 29 Ιουνίου σηματοδοτώντας μια επανεκκίνηση τόσο για τη συλλογή όσο και για το Κρατικό Μουσείο Σύγχρονης Τέχνης, το οποίο – στο πλαίσιο της συμμετοχής του στο MOMus – ενώνεται με το Μακεδονικό Μουσείο, δημιουργώντας με αυτόν τον τρόπο από κοινού το Μουσείο Μοντέρνας Τέχνης. «Θεωρώ σημαντικό το γεγονός ότι η νέα αυτή έκθεση συμπίπτει χρονικά με τη διεύρυνση του ίδιου του μουσείου μας και την ίδρυση του Μουσείου Μοντέρνας Τέχνης - συλλογή Κωστάκη, στο πλαίσιο του νέου μουσειακού οργανισμού MOMus, το οποίο θα διαχειρίζεται πιο εξειδικευμένα και με μεγαλύτερη εξωστρέφεια πλέον τις συλλογές και τα αρχεία της Ρωσικής Πρωτοπορίας μέσα από τις εκθέσεις και τα εκπαιδευτικά του προγράμματα», αναφέρει για την έκθεση η διευθύντρια του ΚΜΣΤ Μαρία Τσαντσάνογλου. Τετρακόσια και πλέον έργα από τη συλλογή και το αρχείο του Γιώργου Κωστάκη θα προσφέρουν ένα μοναδικό ταξίδι στα κινήματα της Ρωσικής Πρωτοπορίας, της συγκλονιστικής αυτής περιόδου των πρώτων δεκαετιών του 20ού αιώνα, που μέσω του μεγάλου οράματος για την αλλαγή του κόσμου έθεσε ουσιαστικά ζητήματα σχέσης της ζωγραφικής με την ποίηση, την αρχιτεκτονική, τη μουσική, το θέατρο και τις επιστήμες, κατορθώνοντας να θεμελιώσει νέες θέσεις και μια ανατρεπτική φιλοσοφία που κατήργησε τις παγιωμένες αισθητικές συμβάσεις και ανέδειξε τον ουσιαστικό ρόλο της τέχνης. Στην ίδια έκθεση παρουσιάζεται, επίσης, το πορτρέτο του εμπνευσμένου συλλέκτη Γιώργου Κωστάκη (1913-1990), ο οποίος είχε ως σημαντικότερο στόχο στη ζωή του να διασώσει την τέχνη αυτή από τη λήθη και την αναπόφευκτη καταστροφή που θα προέκυπτε αναμφισβήτητα από το δυσμενές – για την τέχνη της Ρωσικής Πρωτοπορίας – περιβάλλον της σταλινικής και προ-περεστροϊκής ΕΣΣΔ. Η συλλογή έργων που δημιούργησε ο Γιώργος Κωστάκης κατά τη διάρκεια του δεύτερου μισού του 20ού αιώνα αποτελείται από έργα ρωσικής και σοβιετικής τέχνης των δεκαετιών 1900 έως 1940, περιλαμβάνοντας όλα τα στάδια τόσο του σχηματισμού όσο και της εξέλιξης της Ρωσικής Πρωτοπορίας με όλα τα διαφορετικά στυλ, είδη αλλά και τεχνικές. Τα έργα της συλλογής του περιλαμβάνουν έναν μικρό αλλά απόλυτα αντιπροσωπευτικό αριθμό ζωγραφικών έργων και γραφιστικών από τον ιδρυτή του κινήματος του Σουπρεματισμού Καζιμίρ Μαλέβιτς, δημιουργίες από τους πρωτοπόρους του Κονστρουκτιβισμού Βλαντίμιρ Τάτλιν, Αλεξάντρ Ρότσενκο και Γκούσταβ Κλούτσις, περισσότερα από 200 έργα της Λιουμπόβ Ποπόβα, έναν μεγάλο αριθμό έργων του Ιβάν Κλιουν, έργα καλλιτεχνών της λεγόμενης Σχολής της Οργανικής Παιδείας με πρωτοστάτες τον Μιχαήλ Ματιούσιν και τα αδέλφια Έντερ, έργα από τον εμπνευστή και θεωρητικό της Αναλυτικής Τέχνης Πάβελ Φιλόνοφ, όπως επίσης δημιουργίες και αρχειακό υλικό των Σολομών Νικρίτιν, Αλεξάντρ Ντρέβιν, Ναντιέζντα Ουνταλτσόβα, Όλγα Ροζάνοβα, Ελ Λισίτσκι και Πάβελ Μανσούροφ. Τέλος, στη συλλογή περιλαμβάνονται σερβίτσια από πορσελάνη και αντικείμενα βιομηχανικού σχεδιασμού. Η σπουδαία αυτή συλλογή παρουσιάζει – και στα δυο μέρη της – μια ολοκληρωμένη εικόνα της Ρωσικής Πρωτοπορίας και της εξέλιξής της. Το 1977, ένα μέρος της συλλογής δωρήθηκε στην Κρατική Πινακοθήκη Τρετιακόφ στη Μόσχα, ενώ ο ίδιος ο συλλέκτης εγκαταστάθηκε με την οικογένειά του στην Ελλάδα, έχοντας μαζί του έναν μεγάλο αριθμό έργων. Το ελληνικό Δημόσιο απέκτησε τη συγκεκριμένη συλλογή το 2000 από την οικογένεια του συλλέκτη, και έκτοτε ανήκει στο Κρατικό Μουσείο Σύγχρονης Τέχνης στη Θεσσαλονίκη. Παράλληλα, το ΚΜΣΤ κατέχει και το αρχείο της οικογένειας Κωστάκη, το οποίο παρέχει όλες τις απαραίτητες προϋποθέσεις για τη μελέτη αυτής της εξαιρετικής συλλογής, αλλά και περιόδου. Επιμέλεια έκθεσης: Μαρία Τσαντσάνογλου, Νατάλια Αφτονόμοβα, Άλλα Λουκάνοβα. Συνεπιμέλεια: Αγγελική Χαριστού Αρχιτεκτονικός-μουσειογραφικός σχεδιασμός: Κιριλ Ας, Νάντια Κόρμπουτ Σχεδιασμός καταλόγου: ABC Design Bιογραφία Με καταγωγή από τη Ζάκυνθο, ο Γιώργος Κωστάκης γεννήθηκε στη Μόσχα το 1913. Έως το 1940 ήταν οδηγός στην ελληνική πρεσβεία και κατόπιν επικεφαλής του τοπικού προσωπικού της καναδικής πρεσβείας. Στα επαγγελματικά του καθήκοντα συμπεριλαμβανόταν η συνοδεία του στους ξένους διπλωμάτες κατά τις επισκέψεις τους σε παλαιοπωλεία και χώρους τέχνης. Παρά το γεγονός ότι δεν διέθετε καλλιτεχνική παιδεία, είχε ένα μοναδικό ένστικτο στην τέχνη. Ένας πίνακας της Όλγα Ροζάνοβα τον καθήλωσε και έκτοτε ξεκίνησε να ενδιαφέρεται για τη ρωσική τέχνη. Μάλιστα, ερχόταν σε επαφή με τις οικογένειες των δημιουργών και αγόραζε σε χαμηλές τιμές έργα που από άλλους είχαν εισπράξει την περιφρόνηση... Ο Κωστάκης ήταν και ο ίδιος ζωγράφος και το 1985 εξέθεσε πίνακές του στην γκαλερί «Τρίτο Μάτι» στην Αθήνα. Τα έργα του κινούνται στο ποιητικό κλίμα του Σαγκάλ και εκφράζουν τις αναμνήσεις του από τη Ρωσία. Άφησε την τελευταία του πνοή στην Αθήνα, στις 9 Μαρτίου του 1990, σε ηλικία 76 ετών. INFO Μονή Λαζαριστών, Κολοκοτρώνη 21, Σταυρούπολη, Θεσσαλονίκη Από 29.6.2018 έως 16.9.2018 Πληροφορίες / Κρατήσεις: www.greekstatemuseum.com",http://www.topontiki.gr/article/279802/moni-lazariston-thessaloniki-epanekkinisi-gia-ti-thryliki-syllogi-toy-giorgoy-kostaki
Culture,topontiki.gr,Έτος Γιαννούλη Χαλεπά 2018: Η Τήνος τιμά τον σπουδαιότερο Έλληνα γλύπτη,18.6.2018,ΕΥΑ ΜΠΟΥΡΓAΝΗ," Με αφορμή τα ογδόντα χρόνια από τον θάνατο του Γιαννούλη Χαλεπά, του εμβληματικότερου γλύπτη της σύγχρονης Ελλάδας, ο Δήμος Τήνου, σε συνεργασία με το Πνευματικό Κέντρο Πανόρμου «Γιαννούλης Χαλεπάς», χαρακτήρισε το 2018 έτος μνήμης του μεγάλου καλλιτέχνη, διοργανώνοντας μια σειρά πλούσιων αφιερωματικών εκδηλώσεων με σκοπό να υπενθυμίσουν το σπουδαίο έργο και την πολύτιμη προσφορά του στο σύγχρονο καλλιτεχνικό γίγνεσθαι. Ο Γιαννούλης Χαλεπάς, μαζί με τον Κωνσταντίνο Καβάφη, τον Νίκο Καζαντζάκη, τη Μαρία Κάλλας, τον Δημήτρη Μητρόπουλο και τον Νίκο Σκαλκώτα συγκαταλέγεται στους κορυφαίους Έλληνες δημιουργούς του 20ού αιώνα και είναι παράλληλα ένας από τους πρωτοπόρους του ευρωπαϊκού πολιτισμού. Το διαχρονικά επίκαιρο έργο του μας παρακινεί – πέρα από τον όποιο φολκλορικό χαρακτήρα των εκδηλώσεων μνήμης – να κάνουμε μια αναδρομή στο παρελθόν και να αναδείξουμε θέματα που αποτέλεσαν σταθμούς στην ιστορία και τον πολιτισμό, επιτρέποντας στη νεοελληνική τέχνη να συνυπάρχει και να συνοδοιπορεί με την ευρύτερη ευρωπαϊκή οικογένεια. Την Τετάρτη 6 Ιουνίου πραγματοποιήθηκε στο Μουσείο Μπενάκη συνέντευξη Τύπου, όπου οι διοργανωτές παρουσίασαν το πρόγραμμα των εκδηλώσεων μνήμης και τιμής στον εμβληματικό καλλιτέχνη. Πρόκειται για μια σειρά πλούσιων αφιερωματικών εκδηλώσεων, που θα πραγματοποιηθούν στην Τήνο από τον Ιούλιο μέχρι και τον Σεπτέμβριο, υπό την αιγίδα του Υπουργείου Πολιτισμού. «Ολόκληρη η Τήνος ζει φέτος κάτι συγκλονιστικό. Από τον καλλιτεχνικό και επιστημονικό κόσμο του νησιού, μέχρι τους απλούς κατοίκους του, όλοι επιστρατεύτηκαν με χαμόγελο για τη δημιουργία αυτού του αφιερωματικού προγράμματος που προετοιμάζαμε έναν ολόκληρο χειμώνα, με σκοπό να υπενθυμίσουν το τεράστιο έργο και τη σημαντική καλλιτεχνική προσφορά του Γιαννούλη Χαλεπά» τόνισε ο κ. Εμμανουήλ Σώχος, πρόεδρος του Πνευματικού Κέντρου Πανόρμου και αντιδήμαρχος Δήμου Τήνου, ο οποίος άνοιξε τη συνέντευξη Τύπου για την παρουσίαση του προγράμματος. Μεγάλο μέρος των εκδηλώσεων καταλαμβάνουν οι εκθέσεις τις οποίες επιμελήθηκε ο ιστορικός τέχνης, Μάνος Στεφανίδης που τόνισε την ανάγκη να αποκατασταθεί ο Χαλεπάς τόσο στη συνείδηση του έθνους όσο και της κοινής μας ευρωπαϊκής οικογένειας. «Δεν υπάρχει άλλος που να υπερασπίστηκε με το έργο του τόσο πολύ τη διαχρονικότητα του ελληνικού πολιτισμού, όσο ο Χαλεπάς» σημείωσε χαρακτηριστικά, ενώ δεν παρέλειψε να αναφερθεί και στο ζήτημα της «Κοιμωμένης», του πιο διάσημου γλυπτού του Χαλεπά, που εξαιτίας χρόνιων βανδαλισμών, κακής συντήρησης και φθοράς μεταφέρθηκε από το Α’ Νεκροταφείο Αθηνών στην Εθνική Πινακοθήκη. Ένα θέμα που παραμένει φλέγον ζήτημα για το Πανελλήνιο Ιερό Ίδρυμα Ευαγγελιστρίας της Τήνου, στο οποίο ανήκει το γλυπτό. Στις εκθέσεις περιλαμβάνονται έργα γλυπτικής, χαρακτικής, σχεδίου και φωτογραφίας σύγχρονων Τηνιακών καλλιτεχνών που θα τιμήσουν τον μεγάλο δημιουργό, ενώ ξεχωριστό ενδιαφέρον παρουσιάζει και η έκθεση ζωγραφικής του βραβευμένου από την Ακαδημία Αθηνών ζωγράφου Πέτρου Ζουμπουλάκη. «Τα έργα αυτά είναι αποτέλεσμα 60 χρόνων εργασίας» τόνισε ο κ. Ζουμπουλάκης, αναφερόμενος χωριστά στο καλλιτεχνικό αποτύπωμα του Χαλεπά και την «ανυπέρβλητη» προσωπικότητά του. Στις εκδηλώσεις περιλαμβάνεται και ένας πρωτότυπος διαγωνισμός μαθητείας σχετικά με το έργο του Χαλεπά. Μαθητές από πέντε δημοτικά σχολεία της Τήνου, επηρεασμένοι από τον μεγάλο καλλιτέχνη, δημιούργησαν τα δικά τους εικαστικά έργα για τα οποία θα βραβευτούν. Πρόκειται για πολύ αξιόλογες δημιουργίες που θα κοσμήσουν, μάλιστα, το Κέντρο Υγείας του νησιού. Αναφορικά με το μουσικό κομμάτι, η Συμφωνική Ορχήστρα της ΕΡΤ και η Κρατική Ορχήστρα Αθηνών θα ερμηνεύσουν έργα των συνθετών Ζακ Όφενμπαχ και Αντονίν Ντβόρζακ, όπως και τη συμφωνία «Χαλεπάς» του Γιώργου Πλουμπίδη προς τιμήν του καλλιτέχνη. Ο Γιαννούλης Χαλεπάς κατέχει μια ξεχωριστή θέση στη νεοελληνική γλυπτική. Το νεανικό του έργο ανήκει στον 19ο αιώνα, ενώ κατά τη δεύτερη και τρίτη δημιουργική του φάση εμπλουτίζει τον 20ό αιώνα με τη γνήσια, αυθεντική και τόσο ιδιόμορφη φωνή του… Άλλωστε, όπως τόνισε ο κ. Μάνος Στεφανίδης παρουσιάζοντας το βιβλίο του με τίτλο «Ιδιοφυΐα και Τρέλα. Βαν Γκογκ, Χαλεπάς», σε αντίθεση με τον Βαν Γκογκ που «βυθίστηκε στην τρέλα και εγκατέλειψε όταν συνειδητοποίησε ότι η τέχνη του δεν μπορεί να τον σώσει, ο Γιαννούλης Χαλεπάς, αν και έχανε τη λογική του, κατάφερε να κοιτάξει ψηλά και, με οδηγό την τέχνη του, να βγει από το σκοτάδι του και να βρει ξανά τον εαυτό του...». Βιογραφία Ο Γιαννούλης Χαλεπάς γεννήθηκε στον Πύργο της Τήνου το 1851, μέσα σε μια οικογένεια φημισμένων Τηνίων μαρμαρογλυπτών. Μεγαλώνοντας, αγάπησε το μάρμαρο όχι σαν το μέσο που του αποφέρει χρήματα, αλλά ως το υλικό που θα του επιτρέψει να εκφραστεί και να αποτυπώσει τις πιο ζωηρές εικόνες του μυαλού του. Σπούδασε στην Ανώτατη Σχολή Καλών Τεχνών και από νωρίς άρχισε να εκθέτει σπουδαία έργα. Δέχθηκε πολλές διακρίσεις και σύντομα άνοιξε το δικό του εργαστήριο. Ωστόσο, η άρνηση των γονέων της αγαπημένης του να την παντρευτεί τον οδήγησε στον ψυχικό κλονισμό του. Ο καλλιτέχνης κατέρρευσε ψυχολογικά και άρχισε να καταστρέφει τα γλυπτά που δημιουργούσε. Μετά από αρκετές κρίσεις και απόπειρες αυτοκτονίας, εισήχθη στο Δημόσιο Ψυχιατρείο Κέρκυρας με άνοια, παρά το νεαρό της ηλικίας του. Μετά τον θάνατο του πατέρα του, η μητέρα του τον βγάζει από το ψυχιατρείο και κάνει τα πάντα ώστε να σταματήσει να δημιουργεί, θεωρώντας ότι η τέχνη του ήταν η αιτία της ασθένειάς του. Ο Γιαννούλης Χαλεπάς καταλήγει να ασχολείται με τη βοσκή των ζώων και μετατρέπεται στον «τρελό του χωριού». Γίνεται απόμακρος, μένει μακριά από όλους και, πάνω απ’ όλα, αποκομμένος από την τέχνη του που τόσο αγαπούσε… Με τον θάνατο της μητέρας του αφοσιώνεται και πάλι στη γλυπτική. Αυτή τη φορά τα έργα του έχουν άλλο ύφος. Οι μορφές του γίνονται στιβαρές και επιβλητικές και ο καλλιτέχνης δημιουργεί ακατάπαυστα. Τα επόμενα χρόνια, ο Γιαννούλης Χαλεπάς καταξιώνεται και αναγνωρίζεται ως ένας ιδιοφυής καλλιτέχνης. Λίγο καιρό αργότερα, ωστόσο, μια ημιπληγία θα νεκρώσει το δεξί του χέρι και στις 15 Σεπτεμβρίου του 1938, θα αφήσει την τελευταία του πνοή. Info Για το αναλυτικό πρόγραμμα εκδηλώσεων του έτους Χαλεπά απευθυνθείτε στο: topontiki.gr",http://www.topontiki.gr/article/277640/etos-giannoyli-halepa-2018-i-tinos-tima-ton-spoydaiotero-ellina-glypti
Culture,topontiki.gr,Η ατζέντα της εβδομάδας,6.7.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 11/7. Παρασκευή 6.7 Θέατρο.  «Αγαμέμνων» του Αισχύλου (Κύκλος «Ορέστεια»). Το πρώτο έργο της τριλογίας της «Ορέστειας» αφηγείται την επιστροφή του βασιλιά Αγαμέμνονα στο Άργος, μετά το τέλος του Τρωικού Πολέμου. Ο Αγαμέμνων μπαίνει θριαμβευτικά τόσο στην πόλη όσο και στο παλάτι, φέρνοντας μαζί του ως αιχμάλωτη την τρωαδίτισσα πριγκίπισσα, ιέρεια του Απόλλωνα, μάντισσα Κασσάνδρα. Η Κλυταιμνήστρα υποδέχεται τον σύζυγό της με τιμές, ωστόσο πολύ γρήγορα αποδεικνύεται ότι αυτή η ενθουσιώδης υποδοχή κρύβει πίσω της ένα οργανωμένο σχέδιο. Στην πραγματικότητα το μόνο που θέλει είναι να πάρει εκδίκηση για τον φόνο της κόρης τους, Ιφιγένειας, που ο Αγαμέμνονας θυσίασε στην Αυλίδα, για να ξεκινήσουν τα πλοία της εκστρατείας δέκα χρόνια πριν. Έτσι, λοιπόν, το κόκκινο χαλί που στρώνει για την υποδοχή του οδηγεί σ’ ένα λουτρό αίματος όπου – με τη συνέργεια του εραστή της Αίγισθου – θα πνιγούν τόσο ο ίδιος όσο και η ερωμένη του. Info: Αρχαίο Θέατρο Επιδαύρου, ώρα έναρξης: 21.00, τιμή: από 6,40 έως 45 ευρώ, τηλ.: 27530 22026 Σάββατο 7.7 Μουσική.  Με τις διαχρονικές επιτυχίες από την προσωπική του δισκογραφία, ο Κώστας Μακεδόνας, έχοντας στο πλευρό του τη Γιάννα Φαφαλιού, θα χαρίσει για ακόμη μια φορά στο κοινό δυνατές μουσικές στιγμές. Θα ακουστούν από το κλασικό πια «Κόκκινα γυαλιά», το «Ποδήλατο», τη «Λίζα», το «Μόνο μια φορά» και τα «Μαργαριτάρια» μέχρι τα λαϊκά του τραγούδια, ενώ ο αγαπητός καλλιτέχνης θα μας παρουσιάσει το καινούργιο του τραγούδι «Τα πλοία της γραμμής» σε στίχους Νίκου Μωραΐτη και μουσική του Κύπριου συνθέτη Νικόλα Μαυρέση. Στο πλαίσιο του 29ου Φεστιβάλ Βριλησσίων 2018. Info: Θέατρο Αλίκη Βουγιουκλάκη, Μεταμορφώσεως Σωτήρος και Υψηλάντου, ώρα έναρξης: 21.00, 2106871700, είσοδος ελεύθερη Κυριακή 8.7 Μουσική.  Άλκηστη Πρωτοψάλτη, «Κάτω από τα αστέρια». Ένα μοναδικό πρόγραμμα της Άλκηστης Πρωτοψάλτη με πολλά αγαπημένα μας τραγούδια αλλά και τις πιο ροκ της επιτυχίες. Την ερμηνεύτρια συνοδεύουν έξι σολίστες μουσικοί, που την ακολουθούν εντός και εκτός συνόρων. Στο πλαίσιο του 3ου Μεσογειακού Φεστιβάλ που διοργανώνει ο Δήμος Βάρκιζας-Βούλας-Βουλιαγμένης. Info: Παραλία Βάρκιζας, Λεωφόρος Ποσειδώνος, ώρα έναρξης: 21.00, είσοδος ελεύθερη Δευτέρα 9.7 Μουσική.  Η Ελένη Βιτάλη στο Βεάκειο. Μια ξεχωριστή συναυλία από μια σπουδαία ερμηνεύτρια και μια φωνή που μας συνοδεύει χρόνια στα πιο όμορφα μουσικά μονοπάτια! Η Ελένη Βιτάλη παρουσιάζει ένα πλούσιο πρόγραμμα με επιλογές τραγουδιών από όλες τις μεγάλες δισκογραφικές επιτυχίες της. Μαζί της η νέα μπάντα της, οι «ΤΖΟΥΜ», που έστησε και επιμελήθηκε ο Νίκος Ξύδης. Info: Βεάκειο Θέατρο, Λόφος Προφήτη Ηλία, ώρα έναρξης: 21.30, τιμή: από 13 ευρώ, τηλ.: 2104194520 Τρίτη 10.7 Θέατρο.  «Το όνειρο ενός γελοίου» του Φιόντορ Ντοστογιέφσκι. Ένας άνθρωπος βαθιά απελπισμένος, που έχει χάσει το νόημα της ζωής, αποφασίζει να αυτοκτονήσει. Το βράδυ όμως που είναι έτοιμος να δώσει το τέλος, αποκοιμιέται με το όπλο στο χέρι. Το όνειρο που βλέπει τον ταρακουνά και τον κάνει να δει τη ζωή με εντελώς άλλη ματιά. Όταν ξυπνά, όχι μόνο δεν θέλει να πεθάνει, αλλά λαχταρά να ζήσει όσο πιο έντονα μπορεί! Κι αυτό επειδή στον ύπνο του, του φανερώθηκε η «Αλήθεια της Ζωής» με όλες τις λεπτομέρειες. Κι αυτή την Αλήθεια βάζει σκοπό να την κηρύττει παντού… Ένα υπέροχο έργο που ενσαρκώνει τη φιλοσοφία του μεγάλου Ρώσου κλασικού, ενώ αποτελεί συνάμα την ανατομία της ανθρώπινης ψυχής και μια συνοπτική ιστορία της κοινωνίας μας. Ένα κείμενο τόσο απλό όσο και βαθύ, που ο συγγραφέας θέλησε να αφήσει ως μια επιστολή - παρακαταθήκη στην ανθρωπότητα στη δύση της ζωής του, αφού γράφτηκε τέσσερα μόλις χρόνια πριν φύγει από αυτή τη ζωή. Μια παράσταση που συγκινεί κι ενθουσιάζει κοινό και κριτικούς για τέταρτη χρονιά! Info: Θέατρο Βράχων, Οδός Ταταούλων, ώρα έναρξης: 21.00, τηλ.: 2107609340, 2107609350, είσοδος ελεύθερη Τετάρτη 11.7 Παιδί.  Comedy Club για παιδιά. Για πρώτη φορά στην Ελλάδα, το stand up, το αγαπημένο είδος θεατρικής κωμωδίας που έχει κερδίσει το κοινό, απευθύνεται σε παιδιά. Οι μικροί θεατές παρακολουθούν επί σκηνής θέματα που αφορούν τη ζωή τους: από τη σχέση τους με τους γονείς, το σχολείο, τους φίλους τους μέχρι τα χόμπι και το μέλλον. Μία πρωτότυπη παράσταση που αντιμετωπίζει τους ενήλικες σαν παιδιά, αλλά και τα παιδιά σαν ίσους προς τους γονείς τους! Και κάπως έτσι δημιουργείται μια μεγάλη παρέα που δεν έχει ηλικία, χαρίζοντας γνήσια ψυχαγωγία και πολλά χαμόγελα σε μικρούς και μεγάλους! Info: Πολυχώρος Χυτήριο, Ιερά Οδός 44, ώρα έναρξης: 21.00, τιμή: 8 ευρώ, τηλ.: 2103412313",http://www.topontiki.gr/article/280732/i-atzenta-tis-evdomadas
Culture,topontiki.gr,Το Vault στην υπηρεσία του καλού θεάτρου…,30.6.2018,ΜΗΝAΣ ΒΙΝΤΙAΔΗΣ," Με μια μεγάλη γιορτή έκλεισε τη φετινή του περίοδο δράσης ο Πολυχώρος Vault, ο Δημήτρης Καρατζιάς και ο Μάνος Αντωνιάδης, παρέα με όλους τους συντελεστές, συνεργάτες και φίλους τους. Δεκαεννιά παραστάσεις περιελάμβανε στο φετινό του πρόγραμμα ο Πολυχώρος Vault Theatre Plus. Τέσσερις παραστάσεις που ξεχώρισαν, από κοινό και κριτικούς, την περασμένη σεζόν («The Curing Room», «Πού είναι η Μάνα σου μωρή;», «Γιοσίρου Γιαμαγκούσι», «Το Αμάρτημα της Μητρός μου») και δεκαπέντε νέες παραγωγές. Δεκαπέντε σκηνοθέτες (Δήμος Αβδελιώδης, Στέλιος Καλαϊτζής, Δημήτρης Καρατζιάς, Γιάννης Κεντρωτάς, Σοφία Καψούρου, Βαγγέλης Λάσκαρης, Σήφης Μάινας, Περικλής Μοσχολιδάκης, Σίμος Παπαναστασόπουλος, Δημήτρης Πλαβούκος, Κατερίνα Πολυχρονοπούλου, Αυγουστίνος Ρεμούνδος, Κωνσταντίνος Σιουρούνης, Ένκε Φεζολλάρι, Απόστολος Ψαρρός), παρουσίασαν τις παραστάσεις τους τη φετινή θεατρική χρονιά στις δύο σκηνές του Πολυχώρου. Ο Πολυχώρος Vault Theatre Plus συνέχισε, για έκτη χρονιά, να στηρίζει και να στηρίζεται στο νεοελληνικό έργο (Γεώργιος Βιζυηνός, Ελένη Γιασσά, Σοφία Καψούρου, Γιάννης Κεντρωτάς, Γιώργος Μεσολογγίτης, Περικλής Μοσχολιδάκης, Σίμος Παπαναστασόπουλος, Δήμητρα Πέτρουλα, Κάτια Σπερελάκη, Χρύσα Σπηλιώτη), εστιάζοντας πάντα στο πολιτικοποιημένο θέατρο, ενώ παράλληλα παρουσίασε και τα έργα ξένων σπουδαίων συγγραφέων (William Shakespeare, Marquis de Sant, David Ian Lee, Ignacio del Moral και Verónica Fernández, Marius von Mayenburg, John Fowles). Παρουσιάστηκαν μια σειρά από σύγχρονα και κλασικά έργα, περιλαμβάνοντας κοινωνικά δράματα («Τhe Curing Room», «Μάρτυρας»), δυνατούς μονολόγους («Ο γιος μου Νικόλαος Μάντζαρος», «Νικολέτα Νομικού Συγγρού: Ο Ανδρέας μου», «Αγγέλικα Νίκλη Σολωμού η Διάφανη», «Βασιλική Τριανταφύλλου: Αχ, Γιάννη μ’!», «Ολυμπιάδα ή Ζει ο Βασιλιάς Αλέξανδρος;»), ιστορικά δράματα («Βασιλιάς Ιωάννης»), θεατρικοποιημένη λογοτεχνία - μυθιστορήματα και διηγήματα («Που είναι η μάνα σου μωρή;», «Ο Συλλέκτης», «Ευγενία Ντε Φρανβάλ», «Το αμάρτημα της μητρός μου»), βιογραφίες («Η Σέξτον και τα Κογιότ»), ψυχολογικά θρίλερ («94 μίλια») κωμωδίες («Γιοσίρου Γιαμαγκούσι», «Η Μπαλάντα ενός Ευαίσθητου Δήμιου») τη διαδραστική παράσταση του Master Illusionist Κωνσταντίνου Σιουρούνη («Χειραγώγηση του Νου») και τη νέα παράσταση του Tunnel of oppression («Τρεις Ανοίξεις»).Από 22 Σεπτεμβρίου έως 1 Οκτωβρίου πάνω από 250 καλλιτέχνες έγιναν οικοδεσπότες του Πολυχώρου Vault και υποδέχτηκαν το φιλότεχνο κοινό, παρουσιάζοντας θεατρικές, χορευτικές και μουσικές παραστάσεις, performances (θεατρικές, μουσικοχορευτικές, διαδραστικές, κλπ), stand up, θεατρικό αναλόγιο, live μουσική (από παραδοσιακό, ρεμπέτικο και σμυρνέικο τραγούδι μέχρι ρεσιτάλ πιάνου, ethnic, rock, pop, έντεχνη, ηλεκτρονική μουσική, hip hop, rap, break dance, beatbox κ.ά.), DJ sets, εικαστικές εγκαταστάσεις, installation, εκθέσεις ζωγραφικής (λάδι σε καμβά, ακουαρέλα, κάρβουνο, ξυλομπογιά, 3D painting, κ.λπ.), pop art, πυρογραφίας, κ.ά.Για δεύτερη χρονιά λειτούργησαν τα θεατρικά εργαστήρια, δημιουργώντας έξι τμήματα για ερασιτέχνες αλλά και για νέους ηθοποιούς ή σπουδαστές δραματικών σχολών από τον ηθοποιό - σκηνοθέτη Δημήτρη Καρατζιά. Τον Ιούνιο ανέβηκαν στη σκηνή οι σπουδαστές των θεατρικών εργαστηρίων και παρουσίασαν έξι παραστάσεις. Καλή συνέχεια το φθινόπωρο, Δημήτρη και Μάνο…",http://www.topontiki.gr/article/279803/vault-stin-ypiresia-toy-kaloy-theatroy
Culture,topontiki.gr,Η ατζέντα της εβδομάδας,22.6.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 27/6. Παρασκευή 22.6 Μουσική.  Ο Sting στο Ηρώδειο. Ο παγκοσμίου φήμης καλλιτέχνης και αγαπημένος του ελληνικού κοινού Sting θα εμφανιστεί στο Ωδείο Ηρώδου Αττικού στο πλαίσιο του Φεστιβάλ Αθηνών και Επιδαύρου, προσφέροντας δύο μαγικές βραδιές (22 και 23.6). Μαζί του και ο διεθνούς φήμης μουσικός Shaggy. Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 25 ευρώ Σάββατο 23.6 Θέατρο.  «Σημείο φυγής». Η είδηση μιας απροσδόκητης εγκυμοσύνης αλλάζει ολοκληρωτικά την άλλοτε ήρεμη ζωή ενός ζευγαριού. Η πώληση του σπιτιού τους θα τους φέρει σε επαφή με μία μεσίτρια και έναν υποψήφιο αγοραστή. Καθένας από τους τέσσερις παίρνει τον δικό του ρόλο, διεκδικώντας τους δικούς του στόχους και όλοι μαζί παίρνουν μέρος σε ένα παιχνίδι του οποίου τους κανόνες δεν γνωρίζουν... Info: Θέατρο επί Κολωνώ, Ναυπλίου 12 και Λένορμαν 94, ώρα έναρξης: 20.30, τιμή: 5 ευρώ, τηλ.: 2105138067 Κυριακή 24.6 Χορός.  «Η Ιεροτελεστία της Άνοιξης». Μια «μυθική» παράσταση που όταν πρωτοπαρουσιάστηκε, το 1913, στο Παρίσι σε χορογραφία του Nijinsky άλλαξε τα δεδομένα του χορού με τον avant-garde χαρακτήρα της. Ο Κωνσταντίνος Ρήγος, διευθυντής του Μπαλέτου της Εθνικής Λυρικής Σκηνής, με το χοροθέατρο Οκτάνα και μία νέα ομάδα χορευτών, θα αναμετρηθεί με την εμβληματική μουσική του Igor Stravinsky σε μια παράσταση ειδικά για το Summer Nostos Festival. Το θέμα του έργου ολοκληρώνεται σε δύο πράξεις και βασίζεται σε μια σειρά παγανιστικών ιεροτελεστιών από αρχαίες σλαβικές φυλές που γιορτάζουν την άνοιξη. Οι γεμάτες ερωτισμό αυτές τελετές κλιμακώνονται με τη θυσία μίας νεαρής παρθένας. Η Ιεροτελεστία τελείται σε έναν κήπο, μέσα από τον οποίον αναδύονται φαντάσματα και εικόνες από το ασυνείδητο... Info: Κεντρική Σκηνή της ΕΛΣ - Αίθ. «Σταύρος Νιάρχος», Ευριπίδου και Λ. Συγγρού, ώρα έναρξης: 20.30, τηλ.: 2168091001, 002, 003 Δευτέρα 25.6 Θέατρο.  «Μαντάμ Σουσού» του Δημήτρη Ψαθά. Η ονειροπαρμένη Σουσού ζει στην υποβαθμισμένη γειτονιά του Μπύθουλα με τον σύζυγό της, Παναγιωτάκη. Η ίδια όμως ονειρεύεται μεγαλεία... Νιώθοντας ότι δεν μπορεί να ζει άλλο στη φτώχεια και τη μιζέρια, φτιάχνει ένα δικό της παράλληλο σύμπαν. Ώσπου το όνειρο γίνεται επιτέλους πραγματικότητα... Πόση όμως είναι η απόσταση που χωρίζει τελικά τον Μπύθουλα από το Κολωνάκι; Και ποιο είναι το τίμημα που καλείται να πληρώσει η ηρωίδα μας; Info: Κατράκειο Θέατρο, Πάροδος Ακροπόλεως, ώρα έναρξης: 21.15, τιμή: από 15 ευρώ (για περιορισμένο αριθμό), τηλ.: 2104927467 Τρίτη 26.6 Μουσική.  H Tchaikovsky Symphony Orchestra - Vladimir Fedoseyev έρχεται στο Ηρώδειο με τη φημισμένη Ρωσίδα πιανίστρια Varvara Nepomnyashchaya (Βαρβάρα Νεπομνίσκαγια). Μια σπουδαία καλλιτέχνιδα, που έχει συνεργαστεί με μεγάλες διεθνείς ορχήστρες και έχει κερδίσει σημαντικά μουσικά βραβεία. Στο πρώτο μέρος, το κοινό θα απολαύσει το Ιταλικό Καπρίτσιο και το Κονσέρτο για πιάνο Νο. 1 σε σι ύφεση ελάσσονα, ενώ στο δεύτερο μέρος η ορχήστρα θα μας παρουσιάσει μουσικά αποσπάσματα από τα μεγάλα μπαλέτα του Τσαϊκόφσκι. Στο πλαίσιο του Φεστιβάλ Αθηνών και Επιδαύρου 2018. Διεύθυνση ορχήστρας: Vladimir Fedoseyev. Σολίστ στο πιάνο: Varvara. Info: Ωδείο Ηρώδου Αττικού (Ηρώδειο), Διονυσίου Αρεοπαγίτου, ώρα έναρξης: 21.00, τιμή: από 25 ευρώ Τετάρτη 27.6 Μουσική.  Άλκηστις Πρωτοψάλτη, «Κάτω από τα αστέρια». Η Άλκηστις Πρωτοψάλτη μας παρουσιάζει ένα πρόγραμμα γεμάτο από τα πιο αγαπημένα μας τραγούδια αλλά και τις ροκ επιτυχίες που η ίδια έχει ξεχωρίσει. Μαζί της στη σκηνή έξι σολίστες μουσικοί που την ακολουθούν εντός και εκτός συνόρων. Στο πλαίσιο του 29ου Φεστιβάλ Βριλησσίων 2018. Info: Θέατρο Αλίκη Βουγιουκλάκη, Μεταμορφώσεως Σωτήρος και Υψηλάντου, ώρα έναρξης: 21.00, τιμή: 10 ευρώ, τηλ.: 2106871700",http://www.topontiki.gr/article/278742/i-atzenta-tis-evdomadas
Culture,topontiki.gr,Οι «Βάκχαι» του Ιάννη Ξενάκη στην Εναλλακτική Σκηνή ΕΛΣ,9.7.2018,ΕΥΑ ΜΠΟΥΡΓAΝΗ," Στο πλαίσιο του κύκλου Ημέρες Μουσικού Θεάτρου, η Εναλλακτική Σκηνή της Εθνικής Λυρικής Σκηνής στο Κέντρο Πολιτισμού Ίδρυμα Σταύρος Νιάρχος παρουσιάζει σε πανελλήνια πρώτη με τη μορφή παράστασης το σπάνιο έργο «Βάκχαι» του Ιάννη Ξενάκη. Πρόκειται για ένα έργο - πρόκληση με υψηλότατες μουσικές και φωνητικές απαιτήσεις, το οποίο ανέβηκε μόνο μία φορά το 1993 στο Λονδίνο, χωρίς να ηχογραφηθεί ποτέ. «Το ζήτημά μου δεν είναι να προκαλέσω τον ακροατή, αλλά τον ίδιο τον εαυτό μου. Αυτό είναι το πιο δύσκολο πράγμα, που πρέπει να κατανοήσει και να κάνει κάποιος, και όχι να άγεται και να απορροφάται από την επιτυχία του, από την πιθανή σκέψη της επιτυχίας ή του πλουτισμού από την επιτυχία της μουσικής που κάνει», είχε αναφέρει ο σπουδαίος συνθέτης. Όπως τονίζεται στο σκηνοθετικό σημείωμα, το έργο επιχειρεί να ικανοποιήσει τρεις κόσμους. Ο πρώτος είναι αυτός της νέας θρησκείας, τόσο της νέας όσο και της παλιάς. Είναι ο κόσμος των δεκαέξι Βακχών και του Διόνυσου. Μια πίστη που, ξεχασμένη και εξορισμένη από τον σύγχρονο κόσμο, υπενθυμίζει την αναπότρεπτη επιστροφή της. Ο δεύτερος κόσμος είναι ο κόσμος της Θήβας και του Πενθέα. Στην παράσταση οι μουσικοί και ο διευθυντής της ορχήστρας είναι εκείνοι που εκπροσωπούν αυτόν τον κόσμο. Ο διευθυντής ορχήστρας είναι ο Πενθέας, ο οποίος φιλοδοξεί να βάλει μια τάξη στο τόσο σοφά οργανωμένο χάος του Ευριπίδη και του Ξενάκη, να χαλιναγωγήσει ένστικτα, τόσο τα δικά του όσο και των μουσικών του και της χορωδίας του, και να επιβληθεί. Με την έλευση του Διόνυσου, ο Πενθέας έχει να αντιμετωπίσει επί της ουσίας έναν δεύτερο μαέστρο. Οι Βάκχες μοιάζουν να υπακούν σε έναν δικό τους εσωτερικό μετρονόμο, διαφορετικό από αυτόν της ορχήστρας. Βλέπουμε, λοιπόν, την πάλη αυτών των δύο διευθυντών ορχήστρας, του Διόνυσου και του Πενθέα. Ο τρίτος κόσμος αποτελεί μια νέα επινόηση. Πρόκειται για δυο γυναίκες που συμβολίζουν τον κόσμο του ασυνείδητου, του ονείρου ή του εφιάλτη. Καθεμιά από αυτές είναι κοντά στους δύο πρωταγωνιστές, τον Διόνυσο και τον Πενθέα. Θα μπορούσε κάποιος να πει ότι είναι οι μητέρες τους, η Σεμέλη και η Αγαύη αντίστοιχα. Παράλληλα, ωστόσο, επιτελούν και άλλους ρόλους, οι οποίοι μένουν επιτηδευμένα ανοιχτοί στην ανάγνωση του κοινού χωρίς να προσδιορίζονται. Το έργο σημαδεύεται από το γεγονός ότι οι «Βάκχες» αρχίζουν με έναν γιο που επιστρέφει στη γενέθλια πόλη του, υποστηρίζοντας πως η νεκρή μητέρα του για εκείνον είναι ακόμα ζωντανή, ενώ τελειώνουν με μια μητέρα που κρατώντας το κομμένο κεφάλι του νεκρού γιου της, που η ίδια σκότωσε, διαπιστώνει ότι είναι οριστικά και αμετάκλητα νεκρός. Όταν, μάλιστα, καθ’ όλη τη διάρκεια του έργου, δύο αγόρια προσπαθούν να διαχειριστούν τον βίαιο αποχωρισμό από τη μητέρα τους. Σύνοψη Ο Ιάννης Ξενάκης επιλέγει να χρησιμοποιήσει μόνο τα έξι χορικά από τις «Βάκχες» του Ευριπίδη, εξοβελίζοντας όλα τα επεισόδια της τραγωδίας, ενώ από τους ρόλους περιορίζεται να κρατήσει μόνο τον Διόνυσο. Πάροδος Οι Ασιάτισσες ακόλουθοι του θεού μακαρίζουν όσους πιστεύουν σε αυτόν. Δίνουν όρκο στο όνομά του και καλούν τη Θήβα να θυμηθεί τον θάνατο της Σεμέλης και τον λόγο που οι αδελφές της δεν πίστεψαν ποτέ πως εκείνη ζευγάρωσε με τον Δία και γέννησε τον Διόνυσο. Έπειτα, καλούν την πόλη να ασπαστεί τη νέα θρησκεία. Στάσιμο Πρώτο Ο Χορός καλεί τη φτερωτή θεά Ευσέβεια να κατεβεί στη γη προκειμένου να δει την ύβρη που διέπραξε ο Πενθέας απέναντι στον θεό με την επίθεσή του στον Κάδμο και τον Τειρεσία. Υποστηρίζοντας ότι η εξυπνάδα δεν είναι σοφία, προειδοποιεί την πόλη να κρατηθεί μακριά από τους «άμυαλους» άντρες. Στάσιμο Δεύτερο Μετά τη φυλάκιση του Διόνυσου, τα μέλη του Χορού αποκηρύσσουν τον Πενθέα που απείλησε με φυλάκιση και τις ίδιες, ενώ απευθύνουν έκκληση στον θεό τους να εμφανιστεί ώστε να τις σώσει και να τιμωρήσει τον αντίπαλό του. Σκηνή του σεισμού Ο Διόνυσος εισακούει την έκκληση του Χορού και εμφανίζεται με τη θεϊκή του υπόσταση για πρώτη φορά στο έργο. Συστήνεται ως γιος του Δία και της Σεμέλης, ενώ, επιστρατεύοντας την καταστροφική δύναμη του σεισμού, γκρεμίζει μέρος του παλατιού του Πενθέα. Έπειτα ρίχνει τον κεραυνό του με τον Χορό να αντικρίζει τις φλόγες που τυλίγουν το ιερό μνήμα της Σεμέλης. Στάσιμο Τρίτο Ο Χορός αναρωτιέται για τη φύση της Σοφίας, υπενθυμίζει ότι ο θεός δεν είναι δυνατόν να ξεγελαστεί, ενώ κάνει μια βαθιά ανάλυση της διπλής του φύσης. Εμφανίζεται ιδιαίτερα φιλεύσπλαχνος απέναντι στον άνθρωπο που αποζητά την ειρήνη και τις χαρές της λιτής ζωής, ενώ στέκεται ιδιαίτερα εκδικητικός στον θνητό που επιδιώκει να κατακτήσει θεϊκές ιδιότητες. Στάσιμο Τέταρτο Οι Ασιάτισσες παροτρύνουν τις Θηβαίες, κυρίως την Αγαύη, να εξαπολύσουν τη μανία τους εναντίον του Πενθέα, ενώ υμνούν τον Διόνυσο ως θεό εκδικητή. Στάσιμο Πέμπτο Μετά την αναγγελία του θανάτου του Πενθέα, οι γυναίκες τραγουδούν ένα τραγούδι θριάμβου, ενώ προετοιμάζοντας την είσοδο της Αγαύης στη σκηνή, επισημαίνουν με εκδικητικό τρόπο πόσο όμορφο είναι να βάφεις κόκκινα τα χέρια σου με το αίμα του παιδιού σου. Οι «Βάκχαι» του Ιάννη Ξενάκη αποτελούν έναν ερμηνευτικό άθλο με σκηνική μουσική για δεκαεξαμελή γυναικεία χορωδία, έναν βαρύτονο που ερμηνεύει τον ρόλο του Διόνυσου και μια εννεαμελή ορχήστρα που αποτελείται αποκλειστικά από πνευστά και κρουστά όργανα. Συμμετέχει το εξαιρετικό μουσικό σύνολο ARTéfacts ensemble και η Χορωδία της ΕΡΤ. Η σκηνοθεσία είναι του Γιάννου Περλέγκα, ενώ τη μουσική διεύθυνση έχει αναλάβει ο Νίκος Βασιλείου. Τα σκηνικά και τα κοστούμια είναι της Λουκίας Χουλιάρα, η οποία επιδιώκει μια πρόσμειξη διαφορετικών αισθητικών υφών και εποχών με τελικό στόχο την αχρονικότητα. Έναν σταθερό στόχο, δηλαδή, του Ιάννη Ξενάκη... INFO Εναλλακτική Σκηνή της ΕΛΣ - ΚΠΙΣΝ, Λ. Συγγρού 364, Καλλιθέα 11 και 12.7.2018, ώρα έναρξης: 20.30 Γενική είσοδος: 12, 15 ευρώ, φοιτητικό - παιδικό: 8 ευρώ Πρόσθετες πληροφορίες/κρατήσεις:  www.nationalopera.gr Τηλ.: 2130885700",http://www.topontiki.gr/article/280734/oi-vakhai-toy-ianni-xenaki-stin-enallaktiki-skini-els
Culture,topontiki.gr,Ο περί δικαίου Φόβος,2.7.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Dirk Kurbjuweit Ο Φόβος Μετάφραση: Κατερίνα Λάμψα και Παυλίνα Δηράνη Εκδόσεις: Ποταμός Σελ.: 300 Το μυθιστόρημα αυτό είναι γραμμένο από τον αρχισυντάκτη του Spiegel Ντιρκ Κουρμπγιουβάιτ σε μορφή ενός σύγχρονου θρίλερ, με τις ανάλογες αυξομειώσεις της έντασης, τις αναπάντεχες ανατροπές, την απρόβλεπτη πορεία της εξέλιξης των γεγονότων και τις πολυεπίπεδες προεκτάσεις τους. Το συγκεκριμένο, ωστόσο, μυθιστόρημα θίγει, μεταξύ άλλων, ένα ιδιαίτερα σύνθετο και δυσεπίλυτο πολιτικό ζήτημα, απέναντι στο οποίο καλούνται να σταθούν με ευθύνη και μεγάλη σοβαρότητα οι δυτικές κοινωνίες και σχετίζεται με την ανεξέλεγκτη χρήση των δικαιωμάτων, που έχει σαν αποτέλεσμα την αδυναμία λειτουργίας του κράτους δικαίου. Η οικογένεια ενός απόλυτα νομοταγούς και επιτυχημένου βερολινέζου αρχιτέκτονα βρίσκεται αντιμέτωπη με μιαν ιδιόμορφη απειλή από έναν γείτονα. Η διαμάχη τους θα λάβει νομική διάσταση και η δραματοποίηση αυτής της εξέλιξης θα φτάσει στα άκρα. Προσπαθώντας να αντιδράσει αποτελεσματικά απέναντι στην ολοένα και κλιμακούμενη απειλή που αρχίζει να δημιουργεί σοβαρές ρωγμές στην προσωπική και οικογενειακή του ζωή, ο αρχιτέκτονας έρχεται αντιμέτωπος με τις δυνατότητές του και τα όρια της συνείδησής του. Παρατηρεί και βιώνει, σταδιακά και κλιμακούμενα, σχεδόν διαστροφικά, το κράτος δικαίου και τις βασικές αξίες του δυτικού κόσμου των οποίων είναι ένθερμος υποστηριχτής να στρέφονται εναντίον του. Νιώθει απροστάτευτος από τον νόμο και μέσα του παλεύει με την αποστροφή του απέναντι σε κάθε ενδεχόμενο αυτοδικίας που προκύπτει σαν λύση… Ο συγγραφέας βασανίζει τον ήρωά του αρχιτέκτονα με την οπλοφοβία που τον διακατείχε στη παιδική του ηλικία εξ’ αιτίας του ότι ο πατέρας του, από μια παραξενιά του, οπλοφορούσε και συνέλλεγε όπλα. Ταυτόχρονα, κριτικάρει διακριτικά – κατά τη γνώμη μου, εξαιρετικά – τις προκατασκευασμένες αναγωγές στην παιδική ηλικία. Ισχύουν ως βιωματικό άλλοθι οι εντυπώσεις που μας δημιουργούνται σ’ αυτήν την ηλικία ή εισπράττονται διαφορετικά και ερμηνεύονται ανάλογα με την επιθυμητή εικόνα που θέλουμε να σχηματίσουμε για τον εαυτό μας; Απέναντι στην προδομένη εμπιστοσύνη του στο κράτος δικαίου, ανοίγεται ο δρόμος της αυτοδικίας και η εσωτερική σύγκρουση του αρχιτέκτονα με το παρελθόν του. Καλείται να ξεκαθαρίσει μια υπόθεση που μοιάζει να τον υπερβαίνει, καθώς πρέπει να αντιμετωπίσει μια απειλή που τινάζει τη ζωή του και τον κόσμο του στον αέρα. Πώς θα αντιδράσει απέναντι σε κάποιον που τον απειλεί, στον νόμο που όχι μόνο δεν τον προστατεύει αλλά τον υπονομεύει απέναντι στον θύτη του και τι ρόλο παίζει η παιδική του ηλικία στην οποία προσφεύγει ουσιαστικά, όχι μόνο για να λύσει την υπόθεσή του αλλά και για να αναθεωρήσει την πρόσληψη της; Αντιπαραβάλλοντας τη σύγχρονη αντίληψη του κράτους δικαίου στην ενστικτώδη αντίδραση της αυτοδικίας, ο συγγραφέας βρίσκει την ευκαιρία να θίξει διακριτικά τον σύγχρονο « δικαιωματισμό», ο οποίος στην ουσία λειτουργεί τελικά ως συνήγορος της ανομίας. Ο ήρωάς μας βρίσκεται αντιμέτωπος με ένα ουδέτερο νομικό καθεστώς, που στην πραγματικότητα προστατεύει τον θύτη και αφήνει στο έλεος των περιστάσεων το θύμα. Η σύγχρονη αντίληψη περί του κράτους δικαίου μοιάζει να έχει αντιστρέψει τη λειτουργία του συστήματος, έτσι που ο υποδειγματικός πολίτης – που είναι το ζητούμενο μιας κοινωνίας – να μένει νομικά και ουσιαστικά έκθετος και απροστάτευτος απέναντι στην ανομία, τη δολιότητα, την υποβολή. Το κράτος δικαίου, το οποίο υπερασπίζεται ένθερμα ο ήρωας του μυθιστορήματος, είναι παντελώς ανίκανο να αντιμετωπίσει μια απλή καθημερινή υπόθεση. Μια υπόθεση η οποία, μέσα από μια σειρά άπειρων διασπάσεων του δικαίου, καταλήγει στο αδιέξοδο, στην ουσιαστική αδυναμία επίλυσης της. Πρόκειται για ένα πραγματικά συναρπαστικό μυθιστόρημα, που περιγράφει έναν σύγχρονο παραλογισμό με τον οποίο βρίσκονται αντιμέτωπες οι κοινωνίες μας και μοιάζει σαν να μας καλεί να επαναπροσδιορίσουμε τα όρια των δικαιωμάτων και τον τρόπο λειτουργίας των κοινωνιών. «Ο Φόβος» είναι ένα μυθιστόρημα απόλυτα σύγχρονο και εκφράζει το αδιέξοδο των σύγχρονων κοινωνιών και ατόμων και την αδυναμία τους να αυτοπροσδιοριστούν μέσα σε ένα σύστημα που έχει εξαντλήσει τα όριά του…",http://www.topontiki.gr/article/279804/o-peri-dikaioy-fovos
Culture,topontiki.gr,Βιβλία που σε βάζουν σε σκέψεις!,18.6.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Ελληνικά και μεταφρασμένα βιβλία σκέψης και προβληματισμού πάνω σε σύγχρονα προβλήματα και αδιέξοδα. Μάκης Καραγιάννης Μικρό και αλαζονικό έθνος - Δοκιμές ελληνικής αυτογνωσίας Εκδόσεις: Επίκεντρο Σελ.: 364 Τι κάνει αυτό το «μικρό και αλαζονικό έθνος», όπως το ονόμαζε ο Νίτσε, να ξεχωρίζει θετικά ή αρνητικά; Γιατί άραγε η Ελλάδα, ενώ ήταν από τα πρώτα έθνη που, κατά τον 19ο αιώνα, υιοθέτησε τους πιο προχωρημένους ευρωπαϊκούς θεσμούς, ανακυκλώνει την ατελέσφορη πάλη της νεωτερικότητας με την παράδοση; Γιατί η συγκρότηση του νεωτερικού υποκειμένου που σμιλεύτηκε στη Δύση παρέμεινε στην Ελλάδα ημιτελής; Γιατί ο Λόγος παραμένει υπόσχεση χωρίς αντίκρισμα, δεν εκταμιεύεται ως ατομική ευθύνη, δεν γονιμοποιείται σε συλλογική Πράξη;Η απόπειρα να ψηλαφήσουμε την κρίση σκοντάφτει στην επανάληψη των καταγωγικών ερωτημάτων με τα οποία γράφεται ιστορικά το ελληνικό δράμα. Το ανά χείρας δοκίμιο επιχειρεί να ανιχνεύσει διαχρονικά την ελληνική ιδιαιτερότητα με άξονες τις έννοιες της ατομικής ευθύνης, της συγκρότησης του υποκειμένου, του εμφυλίου πάθους, της ελληνικότητας, του έθνους, του λαού, του λαϊκισμού, αλλά και να την κατανοήσει θέτοντας την ελληνική σκέψη στον καθρέφτη της ευρωπαϊκής: Αθήνα ή Ιερουσαλήμ; Ευκλείδης ή Νεύτων; Αντιγόνη ή Αντιγόνες; Φάουστ ή Ζορμπάς; Συλλογικό Η Ελλάδα και ο Ψυχρός Πόλεμος Επεκτείνοντας τις ερμηνείες Εκδόσεις: Επίκεντρο Σελ.: 332 Το βιβλίο αυτό παρουσιάζει νέες θεματολογίες της έρευνας για την Ελλάδα και τον Ψυχρό Πόλεμο, οι οποίες παρακολουθούν και τις αντίστοιχες τάσεις της διεθνούς βιβλιογραφίας. Οι σύγχρονες ερμηνείες του Ψυχρού Πολέμου επιμένουν ότι αυτός δεν ήταν μόνον ένα «στρατηγικό δίλημμα», αλλά ταυτόχρονα μια γιγάντια διαμάχη που αφορούσε την ιδεολογία, την εξέλιξη των κοινωνιών και την κρίση νομιμοποίησης της εξουσίας. Το ανά χείρας βιβλίο καλύπτει και τις δύο διαστάσεις, τη στρατηγική και την ιδεολογική. Ένας πρόσθετος θεματικός άξονας είναι ο «ψυχροπολεμικός φακός» (Cold War lens): ο όρος αναφέρεται πρωτίστως στα ιδιαίτερα συμφέροντα των υπερδυνάμεων, τα οποία τις οδηγούσαν να αντιλαμβάνονται τα προβλήματα του αναπτυσσόμενου κόσμου μέσω των δικών τους αναγκών. Ωστόσο, τέτοιοι «φακοί» υπήρχαν και στις προσλήψεις των μικρότερων μελών του διεθνούς συστήματος – στην περίπτωση της Ελλάδας το Κυπριακό είναι ένα εμφανές παράδειγμα. Επιπλέον, η μελέτη του «πολιτιστικού Ψυχρού Πολέμου» έχει ραγδαία αναπτυχθεί τα τελευταία χρόνια, και το παρόν βιβλίο περιέχει σημαντικές παρεμβάσεις για την ελληνική διάσταση του θέματος. Τέλος, σε μια εποχή κατά την οποία η σύγχρονη βιβλιογραφία κινείται με ταχείς ρυθμούς στη μελέτη των δεκαετιών 1960-1980, ο τόμος δίνει έμφαση σε αυτή την ύστερη φάση του Ψυχρού Πολέμου, επεκτείνοντας και χρονικά τα όρια της μελέτης. Umberto Eco Από το δέντρο στον λαβύρινθο Μετάφραση: Έφη Καλλιφατίδη Εκδόσεις: Ελληνικά Γράμματα Σελ.: 490 Με αφετηρία τον Κρατύλο και τον Αριστοτέλη, περνώντας από τον Αυγουστίνο και τον Pierce και φθάνοντας στον Wilkins και τον Beck, ο Έκο συντάσσει τα δοκίμια περί ιστορικών μελετών του σημείου και της ερμηνείας. Με πρότυπα το δέντρο και τον λαβύρινθο καταγράφει, μελετά και παρακολουθεί την ιστορία της μεταφοράς από τον Αριστοτέλη στον Μεσαίωνα. Ο Έκο προτείνει ένα βιβλίο για τους μελετητές, το οποίο όμως παράλληλα μπορεί να προσκαλέσει και να προκαλέσει τον ενήμερο αναγνώστη σε μερικές εξερευνήσεις των περιφερειακών μαιάνδρων της ιστορίας, της φιλοσοφίας και της σημειωτικής. Louis Althusser Το υπόγειο ρεύμα του υλισμού της συνάντησης Μετάφραση: Τάσος Μπέτζελος Εκδόσεις: Εκτός Γραμμής Σελ.: 158 Πώς δημιουργούνται νέες δομές, νέοι «κόσμοι»; Αποτελεί η δημιουργία τους ομαλή μετεξέλιξη κάποιων προηγούμενων ή το αστάθμητο αποτέλεσμα της συνάντησης διαφορετικών στοιχείων με ανεξάρτητη μεταξύ τους ιστορία; Ποιες συνέπειες έχει για τον μαρξισμό και τη φιλοσοφία η αποδοχή της μίας ή της άλλης θέσης; Μπορούμε να κάνουμε λόγο για ενιαία μαρξική φιλοσοφία ή οφείλουμε να αναζητήσουμε μια νέα πρακτική της φιλοσοφίας για τον μαρξισμό;Ο Αλτουσέρ, μετά την ήττα του θεωρητικού και πολιτικού του αγώνα ενάντια στην απαλοιφή της έννοιας της δικτατορίας του προλεταριάτου από το πρόγραμμα του ΓΚΚ κι έπειτα από την προσωπική του τραγωδία, επιχειρεί να βρει καταφύγιο στην αγκαλιά των μεγάλων φιλοσόφων. Εκεί, σε στιγμές από το έργο του Επίκουρου, του Λουκρήτιου, του Μακιαβέλλι, του Σπινόζα, του Χομπς, του Ρουσσώ και κυρίως του Μαρξ, θα επιχειρήσει να ανασυνθέσει το «υπόγειο ρεύμα» ενός υλισμού της συνάντησης, του αστάθμητου και της ενδεχομενικότητας, σε οριστική ρήξη με κάθε ιδεαλισμό της τελεολογίας. Herman Hesse Η επιστροφή του Ζαρατούστρα και άλλα αντιπολεμικά κείμενα Μετάφραση: Νάσος Ταρκαζίκης Εκδόσεις: Παπαδόπουλος Σελ.: 86  Από τον Σεπτέμβριο του 1914, ο Έρμαν Έσσε, ένθερμος πασιφιστής και διεθνιστής, άρχισε να γράφει τα αντιπολεμικά του κείμενα, με κορυφαία στιγμή τη δημοσίευση, το 1919, την ίδια χρονιά που κυκλοφόρησε το εμβληματικό του μυθιστόρημα «Ντέμιαν», του δοκιμίου του «Η επιστροφή του Ζαρατούστρα». Σ’ αυτό, ο συγγραφέας, αψηφώντας τις φωνές των επικριτών του, οι οποίοι τον χαρακτήριζαν «προδότη» και «οχιά», προτρέπει τη γερμανική νεολαία να απομακρυνθεί από τους κίβδηλους θεούς του εθνικισμού και του μιλιταρισμού που οδήγησαν τη χώρα τους στην άβυσσο. Η έκδοση συμπληρώνεται με δύο ακόμη αντιπολεμικά κείμενα του Έσσε, που δίνουν το μέτρο της τόλμης και της πνευματικής ανεξαρτησίας του. Πατρίσια Ρόμπερτς - Μίλερ Δημαγωγία και δημοκρατία Μετάφραση: Σέβυ Σπυριδογιαννάκη Εκδόσεις: Ψυχογιός Σελ.: 144 Τι είναι δημαγωγία; Είναι εύκολο να εντοπίσουμε κάποιους δημαγωγούς. Είναι χαρισματικοί και ανεβαίνουν στην εξουσία υποθάλποντας ευτελή ήθη, εκμεταλλευόμενοι παράλληλα καταστάσεις. Όπως, όμως, εξηγεί η Πατρίσια Ρόμπερτς - Μίλερ, δημαγωγός είναι οποιοσδήποτε ανάγει όλα τα θέματα στο «εμείς εναντίον εκείνων». Γιατί είναι επικίνδυνη; Η δημαγωγία αποτελεί τη μεγαλύτερη απειλή της δημοκρατίας. Φθείρει την ορθολογική δημόσια συζήτηση, με αποτέλεσμα να υπονομεύεται η χάραξη οποιαδήποτε πολιτικής, ενώ η άποψη ότι εμείς ποτέ δεν υποκύπτουμε και ότι εκείνοι φταίνε για τα πάντα είναι εξίσου επικίνδυνη. Πώς μπορούμε να τη σταματήσουμε; Οι δημαγωγοί ακολουθούν προβλέψιμα βήματα σε ό,τι λένε και κάνουν για να πάρουν την εξουσία. Το κλειδί αντιμετώπισης της δημαγωγίας είναι να την αναγνωρίζουμε όταν ερχόμαστε αντιμέτωποι με αυτήν και να ξέρουμε πού οδηγεί.",http://www.topontiki.gr/article/277645/vivlia-poy-se-vazoyn-se-skepseis
Culture,topontiki.gr,"Το αλφαβητάρι του καλοκαιριού: Μέρος Πρώτο, Τήνος…",7.7.2018,ΜΗΝAΣ ΒΙΝΤΙAΔΗΣ," Α:  Όπως Απουσία. Όταν χάνεις κάτι σπουδαίο. (Ξέρεις εσύ, Νικάκι...). Β:  Όπως Βαγγέλης. Ένας φίλος που είναι κοντά σου πάντα... Εδώ, με λόγια, τσίπουρα, λούζα και τηνιακό τυρί. Γ:  Όπως Γράψιμο. Σωτήρια διέξοδος. Μια καινούργια ιστορία αρχίζει... Δ:  Όπως Δήλος. Τη βλέπω απέναντί μου, τον Οκτώβριο θα είμαστε με την «Ήρα» εκεί. Ε:  Όπως Ελπίδα. Η πιο όμορφη λέξη... Ζ:  Όπως Ζωή. Μια φράση που μου έρχεται αυτές τις μέρες στο μυαλό, εδώ στην Τήνο του Βαγγέλη, είναι «η ενοχή του επιζώντος». Η:  Όπως Ηρεμία. Το αντίθετο της φουρτούνας του κορμιού και του νου. Συνώνυμο του κοιμάμαι χωρίς παράξενα όνειρα. Παρεμφερές με το λευκό του τίποτα... Θ:  Όπως Θέλω. Θέλω να δω τη συνάντηση Σελήνης - Δία, θέλω να δω ένα καράβι να περνάει, θέλω να δω ένα παιδί να παίζει στη θάλασσα μ’ έναν ψεύτικο καρχαρία, θέλω μια οπτασία να γίνει ύλη και απτή στα χέρια μου. Ι:  Όπως Ικεσία. Προς τα γλαροπούλια, τα τζιτζίκια, τα λεμόνια, τους ιβίσκους. Μια ορχήστρα που παίζει μόνο για μένα τη Συμφωνία του Άγνωστου Μεσημεριού. Κ:  Όπως Καίω. Τις κακές αναμνήσεις, τα λάθη, τις μικρές προδοσίες, την αχαριστία, τις μέτριες στιγμές. Λ:  Όπως Λίγο, ελάχιστο, δεν πρόλαβα, ήθελα κι άλλο. Ύστερα που το σκέφτεσαι καλά, λες το λίγο είναι πολύ, το πολύ, τελικά, είναι λίγο. Φιλοσοφίες όταν έχει μποφόρ η θάλασσα. Μ:  Όπως Μόνος. Όταν φεύγεις απ’ την παρέα σου, μπαίνεις στο καράβι, επιστρέφεις. Ξανά ο καθρέφτης φωτίζεται, γεια σου, πάλι οι δυο μας, μπράβο που ξυρίστηκες, ε, μη γυρίζεις αλλού το βλέμμα. Ν:  Όπως Ναύτης. Πάντα στο καράβι θυμάμαι τη στρατιωτική μου θητεία στον «Μιαούλη». Εσύ κι ο Νότος, μέσα σου Βοριάς, μπροστά σου η Δύση. Πού κρύβεσαι, Ανατολή, να τ’ αλλάξεις όλα; Ξ:  Όπως Ξένος. Σαν τον ήρωα του Καμύ, φεύγεις από μια στεριά, πας σε μια άλλη, αφήνεις μια αλήθεια για να μεταφερθείς σε μια αυταπάτη. Μερικές ώρες με άλλοθι στις κακές σκέψεις. Στη μέση θάλασσα, κενό, ουρανός, ήλιος που γίνεται φεγγάρι, ποια είναι η πατρίδα σου, φίλε; Ο:  Όπως Όνειρο. Το ζεις με μάτια ανοιχτά κι ύστερα αμφιβάλλεις αν εσύ ήσουν ο πρωταγωνιστής. Τι χρειάζεσαι; Ένα σπίτι κοντά στη θάλασσα, μια βεράντα με θέα μερικά νησιά, πλοία να περνούν, δελφίνια να παιχνιδίζουν, ηρεμία, τεμπελιά, φαγητό, βιβλία, κουβεντούλα κι ένας καλός συμπαίκτης.",http://www.topontiki.gr/article/280733/alfavitari-toy-kalokairioy-meros-proto-tinos
Culture,topontiki.gr,Η ατζέντα της εβδομάδας,12.10.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 17/10. Παρασκευή 12.10 Μουσική.  «Το Άξιον εστί» στο Μέγαρο Μουσικής.Το εμβληματικό «Άξιον εστί» και η «Αποκάλυψη» σε πρώτη παγκόσμια εκτέλεση από τους μουσικούς της Καμεράτας και τον Γιώργο Πέτρου. Τέσσερις σπουδαίοι Έλληνες καλλιτέχνες με διεθνή πορεία, ο ηθοποιός Νίκος Καραθάνος, ο τραγουδιστής Βασίλης Παπακωνσταντίνου, ο βαρύτονος Δημήτρης Πλατανιάς και ο μαέστρος Γιώργος Πέτρου δημιούργησαν μια dream team που θα παρουσιάσει ένα από τα έργα-ορόσημα της μεταπολεμικής μας ιστορίας, «Το Άξιον εστί» (1964) του Μίκη Θεοδωράκη σε ποίηση Οδυσσέα Ελύτη. Μια συναυλία που αποτελεί αναμφισβήτητα το μουσικό γεγονός του φετινού φθινοπώρου. Ψάλτης: Δημήτρης Πλατανιάς. Αφηγητής: Νίκος Καραθάνος. Χορωδία των Μουσικών Συνόλων του Δήμου Αθηναίων, διεύθυνση: Σταύρος Μπερής. Οι μουσικοί της Καμεράτας - Ορχήστρας των Φίλων της Μουσικής, μουσική διεύθυνση: Γιώργος Πέτρου. Info: Μέγαρο Μουσικής Αθηνών, Βασιλίσσης Σοφίας και Κόκκαλη, ώρα έναρξης: 20.30, τιμή: από 9 ευρώ, τηλ.: 2107282333 Σάββατο 13.10 Μουσική.  Διονύσης Τσακνής «Όταν έρχονται οι φίλοι μου». Με αφορμή τη νέα του δισκογραφική δουλειά που φέρει τον τίτλο «Bandiera Rossa» ο Διονύσης Τσακνής παρουσιάζει ένα μουσικό ταξίδι γεμάτο από τις πιο διαχρονικές επιτυχίες του μέχρι και τα τραγούδια της νέας του δισκογραφικής δουλειάς. Μαζί του στη σκηνή ο Απόστολος Ψυχράμης και η Δήμητρα Κελεκίδη. Info: Ίλιον Plus, Κοδριγκτώνος και Πατησίων, ώρα έναρξης: 22.30, τιμή: από 12 ευρώ, τηλ.: 2108810602 Κυριακή 14.10 Μουσική.  Λέος Γιάνατσεκ, «Γενούφα», στην Εθνική Λυρική Σκηνή. Η Εθνική Λυρική Σκηνή ξεκινά τη νέα καλλιτεχνική περίοδο με ένα από τα σπουδαιότερα λυρικά έργα του 20ού αιώνα, σε πρώτη πανελλήνια παρουσίαση. Πρόκειται για μια σκοτεινή ιστορία βρεφοκτονίας στη μοραβική ύπαιθρο κατά τον 19ο αιώνα: Μια μητριά σκοτώνει το νεογέννητο μωρό της ψυχοκόρης της, καθώς πιστεύει ότι αυτό το μωρό θα καταστρέψει την ευτυχία της. Μια ιστορία που μεταφέρεται στο κοινό με ωμό ρεαλισμό και χωρίς ίχνος συναισθηματισμού, σε μια από τις πρώτες όπερες που χρησιμοποιούν αυτούσια την πρόζα ενός λογοτεχνικού κειμένου. Μουσική διεύθυνση: Λουκάς Καρυτινός. Σκηνοθεσία: Νίκολα Ράαμπ. Info: Κεντρική Σκηνή της ΕΛΣ - αίθ. «Σταύρος Νιάρχος», Ευριπίδου και Λ. Συγγρού, ώρα έναρξης: 18.30, τιμή: από 10 ευρώ, τηλ.: 2168091001, 002, 003 Δευτέρα 15.10 Θέατρο.  «Ανατόλ ή η μάχη των φύλων» του Αρθουρ Σνίτσλερ. Ο Σνίτσλερ ήταν ένας πρωτοπόρος γιατρός, θεατρικός συγγραφέας και διηγηματογράφος. Κατά την άποψή του, τα δυο βασικά θέματα για τα οποία γράφει κανείς είναι ο έρωτας και ο θάνατος. Γράφει σχεδόν κυνικά για τον έρωτα σε όλες του τις όψεις, περιγράφοντας ψυχρά τις απάτες, τις αυταπάτες, τα τεχνάσματα, τις παγίδες του, το πάθος και τη σκληρότητά του. Ο κεντρικός ήρωας, ο Ανατόλ, αν και έχει καταβολές από τον Δον Ζουάν και τον Καζανόβα, βρίσκεται πολύ πιο κοντά στον σύγχρονο άνδρα ο οποίος ζει εφήμερους έρωτες, καταλήγοντας να μένει με το αίσθημα του ανικανοποίητου. Σκηνοθεσία: Γιάννης Βούρος. Παίζουν: Πέρης Μιχαηλίδης, Τζούλη Σούμ, Λευτέρης Βασιλάκης. Info: Θέατρο Αλκμήνη, Αλκμήνης 8, ώρα έναρξης: 21.30, τιμή: από 5 ευρώ, τηλ.: 2103428650 Τρίτη 16.10 Μουσική.  Φιλαρμόνια Ορχήστρα Αθηνών. Η Φιλαρμόνια Αθηνών μια νέα ορχήστρα που, όμως, διαγράφει ήδη εξαιρετική παρουσία στις αίθουσες και τα στούντιο ηχογραφήσεων, επιστρέφει στο Μέγαρο υπό τον Βύρωνα Φιδετζή με ένα πρόγραμμα που περιλαμβάνει τρία έργα, αντιπροσωπευτικά της συμφωνικής ιδιοφυΐας του Λιστ. Μουσική διεύθυνση: Βύρων Φιδετζής, Βασίλης Βαρβαρέσος (πιάνο). Info: Μέγαρο Μουσικής Αθηνών, Βασιλίσσης Σοφίας και Κόκκαλη, ώρα έναρξης: 20.30, τιμή: από 6 ευρώ, τηλ.: 2107282333 Τετάρτη 17.10 Θέατρο.  Ένα θεατρικό αφιέρωμα στη μνήμη της Ρωσίδας δημοσιογράφου, Άννας Πολιτκόφσκαγια. Μέσα από την ελλειπτική γραφή του ο Στέφανο Μασίνι συνθέτει ένα θεατρικό παζλ, ακολουθώντας βήμα προς βήμα τα γραπτά, τις συνεντεύξεις, την ίδια της τη ζωή και την πορεία προς τον προδιαγεγραμμένο θάνατό της. Ένα αλλόκοτο χρονικό που σκιαγραφεί τα βήματα που ακολούθησε η Πολιτκόφσκαγια μέχρι να βρεθεί απέναντι στον δολοφόνο της. Σκηνοθεσία: Μιχάλης Κοιλάκος, Παίζουν: Τάνια Παλαιολόγου, Μιχάλης Κοιλάκος. Info: Θέατρο Οδού Κεφαλληνίας, Κεφαλληνίας 16, ώρα έναρξης: 20.00, τιμή: από 5 ευρώ, τηλ.: 2114117878",http://www.topontiki.gr/article/292723/i-atzenta-tis-evdomadas
Culture,topontiki.gr,Νέες φθινοπωρινές κυκλοφορίες στις προθήκες των βιβλιοπωλείων,23.10.2018,ΞΕΝΟΦΩΝ Α. ΜΠΡΟΥΝΤΖAΚΗΣ," Κάθε χρόνο, μετά το πέρας της σχολικής περιόδου κατά την οποία διακινούνται σχεδόν αποκλειστικά σχολικά συγγράμματα και βοηθήματα, αρχίζει η νέα κι ελπιδοφόρα εκδοτική περίοδος και η αγορά πλημμυρίζει από μια πληθώρα νέων τίτλων και επανεκδόσεων. Ναθάνιελ Χόθορν Τρεις γοτθικές αλληγορίες Μετάφραση: Γιώργος Μπαρουξής Εκδόσεις: Ποικίλη Στοά Σελ. 88 Ο Ναθάνιελ Χόθορν είναι ένας από τους πατριάρχες του σκοτεινού ρομαντισμού, μαζί με τον Χέρμαν Μέλβιλ και τον Έντγκαρ Άλαν Πόε. Σε αρκετά από τα έργα των μεγάλων αυτών αφηγητών δίνεται έμφαση στην ανθρώπινη απογοήτευση, που με τη σειρά της πυροδοτεί απώλεια ορθοκρισίας. Αυτά τα χαρακτηριστικά έχουν ως συνέπεια τη μετακύλιση των όποιων καλών προθέσεων προς το κακό και την αυτοκαταστροφή. Όμως ο συγγραφέας δεν έμενε μόνο εκεί. Η αγάπη του για τις ιστορίες φαντασμάτων, σε συνδυασμό με το στοιχείο του υπερφυσικού, τον οδήγησαν στην υιοθέτηση της γοτθικής λογοτεχνικής τεχνοτροπίας. Η περιοχή της Νέας Αγγλίας και τα μυστικά της αναβιώνουν ήδη από τις πρώτες του συγγραφικές προσπάθειες. Ηθικές αλληγορίες που διακατέχονται από έναν έντονο αντιπουριτανισμό και τον εναγκαλισμό τους με τον συμβολισμό. Σ’ αυτό τον τόμο παρατίθενται τρία ενδεικτικά αφηγήματα της περιόδου 1832-1836. Τζιλ Πολ Η μυστική σύζυγος Μετάφραση: Νίνα Μπούρη Εκδόσεις: Πατάκη Σελ.: 512 Μια μεγάλη δούκισσα της Ρωσίας και μια δημοσιογράφος από την Αγγλία. Τις συνδέει ένα από τα μεγαλύτερα μυστήρια του κόσμου... 1914. Η Ρωσία βρίσκεται στο χείλος της καταστροφής και το μέλλον της οικογένειας των Ρομανόφ κρέμεται από μια κλωστή. Η μεγάλη δούκισσα Τατιάνα έχει ερωτευτεί τον Ντμίτρι, έναν αξιωματικό του ιππικού, αλλά τα γεγονότα παίρνουν ολέθρια τροπή, βάζοντας τη σχέση τους – και τη ζωή τους – σε κίνδυνο. 2016. Η Κίττυ Φίσερ καταφεύγει στο απομονωμένο εξοχικό του προπάππου της στην Αμερική ύστερα από μια συνταρακτική αποκάλυψη που την αναγκάζει να φύγει από το Λονδίνο. Εκεί, στις όχθες της λίμνης Ακανάμπι, ανακαλύπτει ένα εκθαμβωτικό, ακριβό μενταγιόν, που θα την οδηγήσει σε ένα καλά κρυμμένο οικογενειακό μυστικό... Η «Μυστική σύζυγος» διατρέχει αβίαστα τους αιώνες και φέρνει στο φως μια πραγματική ιστορία αγάπης, απώλειας και δύναμης. Η Τζιλ Πολ γεννήθηκε στη Σκωτία και κατοικεί στο Λονδίνο. Multatuli Μαξ Χάβελααρ ή Οι δημοπρασίες καφέ της Ολλανδικής Εμπορικής Εταιρείας Μετάφραση: Μαργαρίτα Μπονάτσου Εκδόσεις: Αιώρα Σελ.: 384 Ο Έντουαρντ Ντάουες Ντέκερ (1820-1887) γεννήθηκε στο Άμστερνταμ και από μικρή ηλικία φάνηκε η εξυπνάδα και η δημιουργικότητά του. Άφησε το σχολείο χωρίς να αποφοιτήσει και το 1838, μόλις 18 χρονών, μπάρκαρε με τον καπετάνιο πατέρα του για την Μπατάβια στις Ολλανδικές Ανατολικές Ινδίες, σημερινή Ινδονησία. Εκεί υπηρέτησε αρχικά ως βοηθός νομάρχη. Οι προσπάθειές του να αποκαλύψει τη διαφθορά τόσο των εκπροσώπων της ολλανδικής κυβέρνησης όσο και των ιθαγενών αρχόντων και να αποκαταστήσει τις αδικίες που διαπίστωνε, οδήγησαν στη μετάθεσή του σε διάφορες άλλες κυβερνητικές θέσεις και, τελικά, στην παραίτηση και την επιστροφή του στην Ολλανδία. Η έρευνα που διεξήγαγε στη συνέχεια η ολλανδική κυβέρνηση για τις συνθήκες γύρω από την παραίτησή του τον δικαίωσε, χωρίς, ωστόσο, να αποκατασταθεί ποτέ στην υπηρεσία του. Ο «Μαξ Χάβελααρ» γράφτηκε από τον Μουλτατούλι σε ένδειξη διαμαρτυρίας για τις αποικιακές πολιτικές που εφάρμοζε η ολλανδική κυβέρνηση στην Ινδονησία. Στα μέσα του 19ου αιώνα, ο Μαξ Χάβελααρ, Ολλανδός δημόσιος υπάλληλος, καταφτάνει στο νέο του πόστο στην Ιάβα. Εκεί διαπιστώνει τη διαφθορά και τη σκληρότητα που επικρατεί, την κακομεταχείριση και την καταπίεση των ιθαγενών από την αποικιακή διοίκηση και φλέγεται από ασίγαστη επιθυμία για δικαιοσύνη. Fergus Hume Φόνος στην άμαξα Μετάφραση: Κωνσταντίνος Ματσούκας Εκδόσεις: Gutenberg Σελ.: 412 Μελβούρνη, 27 Ιουλίου 18… Ένας άγνωστος βρίσκεται δολοφονημένος σε μιαν άμαξα. Ποιος είναι; Ποιος τον σκότωσε; Γιατί; Πώς συνδέεται με την όμορφη κόρη ενός εκατομμυριούχου, τους μνηστήρες της, αλλά και μια «βασίλισσα» του υποκόσμου; Με όπλο τη λογική, ο αστυνόμος Γκόμπι καταφέρνει να προχωρήσει σε μια σύλληψη. Με οδηγό την καρδιά της και βοηθό έναν πανέξυπνο δικηγόρο, μια νεαρή κοπέλα αναζητά στοιχεία που θα γλυτώσουν τον αγαπημένο της από την κρεμάλα, αγνοώντας τον κίνδυνο στον οποίο βάζει τον εαυτό της. Από τα κοσμικά σαλόνια μέχρι τις πιο κακόφημες συνοικίες η υπόθεση συγκλονίζει τη Μελβούρνη και οι ύποπτοι εναλλάσσονται συνεχώς. Κανένα βιβλίο που γράφτηκε «σχεδόν τυχαία», όπως γράφει στον πρόλογό του ο συγγραφέας, δεν είχε ποτέ την καταλυτική επίδραση που άσκησε στη βικτοριανή λογοτεχνία μυστηρίου ο «Φόνος στην Άμαξα» τόσο στο αναγνωστικό κοινό της εποχής όσο και στις επόμενες γενιές συγγραφέων. Εκδόθηκε το 1886 και, κατά τη διάρκεια της ζωής του συγγραφέα, πουλήθηκαν περισσότερα από 750.000 αντίτυπα, χαρίζοντας στο βιβλίο τον τίτλο του πιο πολυδιαβασμένου αστυνομικού μυθιστορήματος – η «Σπουδή στο κόκκινο» του Ντόιλ που εκδόθηκε την επόμενη χρονιά και, κατά πολλούς, είναι εμπνευσμένη από τον Χιουμ, δεν κατάφερε να το ξεπεράσει. Εξαιτίας της δημοφιλίας του, δημοσιεύτηκε το 1888 μια έμμετρη παρωδία του. Χάρη στη συναρπαστική του υπόθεση έγινε ταινία το 1911, το 1915 και το 1925, διασκευάστηκε για το ραδιόφωνο του BBC το 1958, παρουσιάστηκε ως θεατρική παραγωγή στο Λονδίνο το 1990 και γνώρισε ιδιαίτερη επιτυχία ως τηλεοπτική σειρά το 2012, ενώ παραμένει μέχρι σήμερα ένα από τα κλασικά μυθιστορήματα που κάθε φίλος της αστυνομικής λογοτεχνίας πρέπει να έχει διαβάσει. Γόνος αγγλικής οικογένειας μεταναστών στη Νέα Ζηλανδία, ο Φέργκους Χιουμ έφτιαξε έναν ντετέκτιβ πρότυπο για όσους ακολούθησαν και με τη βοήθειά του περιέγραψε με ακρίβεια, χιούμορ και ειρωνεία τον νέο, τότε, αυστραλιανό κόσμο, με τα προβλήματα και τις δυνατότητές του και μια κοινωνία στη στιγμή της δημιουργίας της. Ivan Krastev Μετά την ΕυρώπηΜετανάστευση - Εθνικισμός - ΛαϊκισμόςΠρόλογος: Τάκης Σ. Παππάς Μετάφραση: Γιώργος Καράμπελας Εκδόσεις: Παπαδόπουλος Σελ.: 152 Κουβαλώντας το βίωμα του Βούλγαρου που έζησε σε νεαρή ηλικία την κατάρρευση της φαινομενικά αιώνιας Σοβιετικής Ένωσης, ο νυν πρόεδρος του Κέντρου Φιλελεύθερων Στρατηγικών στη Σόφια και μόνιμος εταίρος του Ινστιτούτου Ανθρωπιστικών Επιστημών στη Βιέννη Ίβαν Κράστεφ συνθέτει ένα δοκίμιο στοχασμού για το μέλλον της Ευρώπης με τίτλο «Μετά την Ευρώπη» (After Europe). Ο Κράστεφ, ένας από τους πιο οξυδερκείς και έντιμους πολιτικούς συγγραφείς των τελευταίων ετών σύμφωνα με τους «Sunday Times», αναλύει τα φαινόμενα που συνιστούν τις σημαντικότερες προκλήσεις για την ευρωπαϊκή ενότητα όπως η προσφυγική κρίση, η ισχυροποίηση του λαϊκισμού, η άνοδος των ξενοφοβικών κομμάτων και το έλλειμμα ηγετών με πολιτική ικανότητα και όραμα για το μέλλον της Ευρώπης, και στοχάζεται γύρω από τα αίτια αυτής της μεταστροφής στη νοοτροπία και την αντίληψη των Ευρωπαίων – μια μεταστροφή που είναι φανερό πως έχει ήδη αντίκτυπο στον τρόπο που λειτουργεί η δημοκρατία στην Ε.Ε. Υπενθυμίζοντας στον αναγνώστη πως η πολιτική συνθήκη που βιώνουμε σήμερα παρουσιάζει ανησυχητικά πολλά κοινά στοιχεία με ένα προηγούμενο επεισόδιο της ευρωπαϊκής ιστορίας, ο συγγραφέας καλεί τους αναγνώστες να προβληματιστούν μαζί του για τη νέα μορφή επανάστασης που λαμβάνει χώρα στην Ευρώπη και τους προετοιμάζει, με τον πιο βαθυστόχαστο και διεισδυτικό τρόπο, για τις προκλήσεις που επιφυλάσσει το μέλλον για την ταυτότητα – ή ακόμα και για την επιβίωση – της Ε.Ε. Nicci French Η όγδοη μέρα Μετάφραση: Ουρανία Τουτουντζή Εκδόσεις: Διόπτρα Σελ.: 488 Σε μια λεωφόρο του βόρειου Λονδίνου, ένα αυτοκίνητο καταλήγει στη βιτρίνα ενός καταστήματος. Ο οδηγός φαίνεται να έχει χάσει τον έλεγχο. Μόνο που ο άντρας στη θέση του οδηγού έχει δολοφονηθεί πριν από μία εβδομάδα…Στο πάρκο του Χάμστεντ Χιθ, μια φωτιά σιγοκαίει. Μέσα στις φλόγες της κείτεται το επόμενο θύμα. Καθώς τα φθινοπωρινά φύλλα έχουν αρχίσει να πέφτουν, ένας κατά συρροήν δολοφόνος σπέρνει τον πανικό στην πόλη παίζοντας παιχνίδια με την αστυνομία. H λίστα θανάτου μεγαλώνει γρήγορα καθώς οι έρευνες βρίσκονται σε αδιέξοδο.Ένα είναι σίγουρο: δεν πρόκειται για έναν συνηθισμένο δολοφόνο. Κάθε νέο θύμα αποτελεί κι ένα μήνυμα προς μία και μόνο γυναίκα. Η Φρίντα Κλάιν κρύβεται. Αλλά κάποιος έχει αποφασίσει να τη βρει… Kopano Matlwa Το νυχτολούλουδο (Period pain) Μετάφραση: Μαρία Φακίνου Εκδόσεις: Ίκαρος Σελ.: 184 Όταν η Μασετσάμπα πετυχαίνει το μεγαλύτερο όνειρο της παιδικής της ηλικίας και γίνεται γιατρός, η φιλοδοξία της έρχεται αντιμέτωπη με τη σκληρή πραγματικότητα του δημόσιου συστήματος υγείας της Νότιας Αφρικής. Προσπαθεί ν’ ανακουφίσει τον πόνο των άλλων εργαζόμενη σ’ ένα νοσοκομείο με ελάχιστους πόρους. Οι δυσκολίες δοκιμάζουν συνεχώς τις αντοχές της. Ταυτόχρονα πρέπει να κατευνάσει και τους προσωπικούς της δαίμονες: τους έντονους πόνους της εμμηνόρροιας και την ντροπή που συνδέεται μ’ αυτή, το πένθος για την αυτοκτονία του αδελφού της και τις πιέσεις μιας βαθιά θρησκευόμενης - αντιδραστικής μητέρας που κάνει τα πάντα για να την απομακρύνει από τη μοναδική της φίλη, τη Νιάσα. Η έντονα πολιτικοποιημένη και μαχήτρια Νιάσα, με καταγωγή από τη Ζιμπάμπουε, θ’ ανοίξει τα μάτια της Μασετσάμπα μπροστά στην επικρατούσα ξενοφοβική ένταση που μεταφέρει σημάδια του απαρτχάιντ.",http://www.topontiki.gr/article/293926/nees-fthinoporines-kyklofories-stis-prothikes-ton-vivliopoleion
Culture,topontiki.gr,Γενέθλια για τα Στρουμφάκια: Έγιναν 60 χρονών,23.10.2018,TO ΠΟΝΤΙΚΙ WEB," Εδώ και δεκαετίες, τα Στουμφάκια είναι από τα αγαπημένα «παιδικά» εκατομμυρίων μικρών – αλλά και μεγάλων - τηλεθεατών σε όλο τον κόσμο. Για πρώτη φορά έκαναν την εμφάνισή τους στις 23 Οκτωβρίου 1958 σαν συνοδευτικές φιγούρες των βελγικών κόμικ «Johan et Pirlouit». Αργότερα ο σκιτσογράφος τους Πιερ Κιουγιφόρ τους αφιέρωσε μια ολόκληρη σειρά και σήμερα πια τα μικρά μπλε ανθρωπάκια με τα άσπρα σκουφάκια είναι διάσημα, όχι μόνο στην Ευρώπη και στις ΗΠΑ αλλά και στην Ινδία, την Κίνα, τη Ρωσία και τη Λατινική Αμερική. Η ταινία που άφησε εποχή ήταν «τα Στρουμφάκια και ο μαγεμένος αυλός» το 1975. Στη δεκαετία του 1980 ακολούθησε μια τηλεοπτική σειρά με 270 επεισόδια, η οποία απέσπασε πολλά βραβεία Emmy. Η Βερονίκ Κιουγιφόρ, κόρη του διάσημου σχεδιαστή, από το θάνατό του το 1992 προσπαθεί να συνεχίσει το έργο του, με τη βοήθεια της μητέρας της και του αδελφού της. Ακόμα και σήμερα τα Στρουμφάκια δημιουργούνται με πολύ αγάπη. Τα ζωγραφίζουν πρώτα στο χαρτί και αργότερα η διαδικασία συνεχίζεται στο κομπιούτερ. Τώρα η Βερονίκ Κιουγιφόρ δηλώνει πως μια νέα σειρά επεισοδίων πρόκειται να γυριστεί το 2021. Αυτή τη φορά θα είναι κατασκευασμένα τρισδιάστατα σε κομπιούτερ όπως συνέβη και με την ταινία «Τα Στρουμφάκια-το χαμένο χωριό» το 2017. Πάντως, σύμφωνα με τη DW, η αγάπη του κόσμου για τον Μπαμπά Στρουμφ, τον Γκρινιάρη, τον Λιχούδη, την Στρουμφίτα αλλά και τον Δρακουμέλ, παραμένει αναλοίωτη στα χρόνια ενώ, όπου και να προβάλλονται, τα Στρουμφάκια σπάνε ταμεία, με εισπράξεις που φθάνουν σχεδόν το ένα δισεκατομμύριο ευρώ. ",http://www.topontiki.gr/article/294391/genethlia-gia-ta-stroymfakia-eginan-60-hronon
Culture,topontiki.gr,Φαβορί για Όσκαρ ο Λάνθιμος!,19.10.2018,ΤΟ ΠΟΝΤΙΚΙ WEB," Η νέα ταινία του Γιώργου Λάνθιμου «The favourite» που έκανε πρεμιέρα πριν λίγες μέρες στο Λονδίνο, παρουσιάζεται ως ένα από τα φαβορί για τα φετινά Όσκαρ. Σύμφωνα με το hollywoodreporter, το «The favourite» ηγείται των υποψηφιοτήτων των Gotham Awards με τρεις υποψηφιότητες. Στην ταινία πρωταγωνιστούν η Έμμα Στόουν, η Ρέιτσελ Βάις και η Ολίβια Κόουλμαν. Οι υποψηφιότητες των Gotham Awards που θα απονεμηθούν στις 26 Νοεμβρίου στη Νέα Υόρκη είναι το αποτέλεσμα επιλογής επιτροπών που αποτελούνται από κριτικούς κινηματογράφου, δημοσιογράφων, προγραμματιστών φεστιβάλ και άλλων.",http://www.topontiki.gr/article/293858/favori-gia-oskar-o-lanthimos
Culture,topontiki.gr,«Η Κυρά της θάλασσας» του Ερρίκου Ιψεν στο θέατρο Εκάτη,17.10.2018,ΤΟ ΠΟΝΤΙΚΙ WEB," 'Έργο που θέτει στοχασμούς και διερωτήματα για το δικαίωμα στην επιλογή στην ελευθερία και στην αυτονομία. Η Ελίντα Βάγκελ ζει σε μια επαρχιακή πόλη της Νορβηγίας συρρικνωμένη σε ένα συμβατικό γάμο, υπονομευμένη και παγιδευμένη. Συμβιώνει με τον άνδρα της, τις δύο κόρες τους και το ζωτικό της ψεύδος. Θέλγεται από την θάλασσα που γίνεται ερωτικό της υποκατάστατο, την γεμίζει ευωχία, συντροφιά, εξωραΐζει την καθημερινότητα της και την πλημμυρίζει προσμονή. Η εμφάνιση ενός μυστηριώδους ξένου με ξεχωριστή δύναμη και σαγήνη και το άρρηκτο μυστικό που τους συνδέει έρχεται σαν παλίρροια στην ζωή της. Γίνεται αμφιθυμία δηλαδή έλξη και άπωση στην προσπάθεια της να απωθήσει το παρελθόν εγκλωβίζεται στο ασφυκτικό και μίζερο παρόν της. Η Ελίντα Βάγκελ εγκαλείται να αποφασίσει για το μέλλον της........... Η Κυρά της θάλασσας, γραμμένο το 1888, θεωρείται το πρώτο δράμα φυγής. Συγγραφέας : Ερρίκος Ιψεν Σκηνοθεσία -Προσαρμογή : Βαλεντίνη Λουρμπά Μετάφραση:  Θίασος Λεπτουργείον Δραματουργός:  Καλλια Καράμπελα Μουσική επιμέλεια:  Ευστράτιος Κυβέλος Σκηνογράφος-ενδυματολόγος:  Μιχάλης Πανώριος Φωτισμοί:  Παναγιώτης Μανούσης Βοηθός Σκηνοθέτη:  Δώρα Τζερουνιάν Φωτογραφία:  Χρήστος Μπέκος Επικοινωνία:  Πέτρος Νικολίνας Παίζουν οι ηθοποιοί με αλφαβητική σειρά : Γιώργος ΑνδρουτσόπουλοςΓιώργος ΚαλόξυλοςΚωνσταντίνος ΚαρακώσταςΕλένη ΣταυράκηΠοπέτα ΣούκουΔώρα Τζερουνιάν ",http://www.topontiki.gr/article/293494/i-kyra-tis-thalassas-toy-errikoy-ipsen-sto-theatro-ekati
Culture,topontiki.gr,Το Μέγαρο τιμά τον Μάνο Ελευθερίου με ένα μεγάλο μουσικό αφιέρωμα,25.10.2018,ΤΟ ΠΟΝΤΙΚΙ WEB,"Με ένα «εγκάρδιο» και «ουσιώδες» τριήμερο μουσικό αφιέρωμα στον Μάνο Ελευθερίου, που έφυγε από κοντά μας το καλοκαίρι, το Μέγαρο Μουσικής Αθηνών τιμά τον μεγάλο ποιητή, στιχουργό και πεζογράφο, που σφράγισε την σύγχρονη πολιτισμική μας ταυτότητα. Στο πρώτο μέρος του αφιερώματος θα παρουσιαστεί «Ο Νοητός Λύκος» σε πρώτη θεατροποιημένη εκτέλεση, ενώ στο δεύτερο μέρος, που τιτλοφορείται «Σταθμοί στα ωραιότερα τραγούδια του», μερικές από τις πιο εκφραστικές φωνές της ελληνικής μουσικής σκηνής (Γιώργος Νταλάρας, Ελένη Τσαλιγοπούλου, Χρήστος Θηβαίος και Μάρθα Φριντζήλα) θα ερμηνεύσουν τα ομορφότερα τραγούδια του Μάνου Ελευθερίου σε μουσική μεγάλων Ελλήνων συνθετών. Οι τρεις συναυλίες θα δοθούν στην αίθουσα Χρήστος Λαμπράκης την Παρασκευή 26, το Σάββατο 27 και τη Δευτέρα 29 Οκτωβρίου στις 20:30. «Όταν έγιναν οι πρώτες συνεννοήσεις για το αφιέρωμα στο έργο του, θεωρούσαμε πως ο Μάνος Ελευθερίου θα ήταν σήμερα μαζί μας. Δυστυχώς ο θάνατός του μας στέρησε αυτή τη χαρά. Ωστόσο, αποφασίσαμε να πραγματοποιήσουμε το αφιέρωμα γιατί είναι πολύ σημαντικό για εμάς να τιμήσουμε τη μνήμη του μέσα από τις τρεις αυτές συναυλίες» είπε ο καλλιτεχνικός διευθυντής του Μεγάρου Μουσικής Αθηνών, Μίλτος Λογιάδης, στη συνέντευξη Τύπου που πραγματοποιήθηκε για την παρουσίαση του αφιερώματος. Ο «Νοητός Λύκος» που θα παρουσιαστεί στο πρώτο μέρος του αφιερώματος, είναι ένα έργο για τραγουδιστές, ηθοποιούς και ορχηστρικό σύνολο, βασισμένο στο ομώνυμο ποιητικό κείμενο του Μάνου Ελευθερίου, την θεατρική προσαρμογή και μουσική του οποίου έχει κάνει ο Γιώργος Ανδρέου. «Ο Νοητός Λύκος, είναι το magnum opus του Μάνου Ελευθερίου, η δική του Νέκυια για τον φθοροποιό χρόνο, την προσωπική ερημιά, την αναγκαιότητα της τέχνης, μέσα από μια κατάδυση στον Κάτω Κόσμο. Του ζήτησα την άδεια να συνθέσω ένα μουσικό δράμα πάνω σε αυτό το έμμετρο κείμενο και συζητήσαμε αρκετές φορές για το ποια από τα πρόσωπα έχουν κεντρική προτεραιότητα γι’ αυτόν στο έργο. Ευτυχώς πρόλαβε ν’ ακούσει και να εγκρίνει τις συνθέσεις στην πρώιμη εκδοχή τους. Τουλάχιστον έτσι ήξερα ότι πλησίασα κάτι από το όραμά του» ανέφερε ο Γιώργος Ανδρέου. Ο Δημήτρης Λιγνάδης που υπογράφει τη σκηνοθεσία του αφιερώματος, σημείωσε πως η εκδήλωση, πέρα από τον καλλιτεχνικό της χαρακτήρα, έχει και έναν κρυφο-εκπαιδευτικό χαρακτήρα, ώστε να μπορούν οι θεατές που παρακολουθούν ένα τέτοιο θέαμα, να καταλαβαίνουν και την αξία του λόγου. «Ο ‘Νοητός Λύκος’ είναι ένα πάρα πολύ δύσκολο εγχείρημα, γιατί είναι μία βαθιά ποίηση του Μάνου Ελευθερίου συμπυκνωμένη μέσα στους στίχους του. Προσωπικά προσπάθησα να αποτυπώσω αυτόν ακριβώς τον χαρακτήρα του εγχειρήματος στην παράσταση, ώστε να παραμείνει μία συμβολική, ταπεινή, διακριτική αλλά και δυναμική βοήθεια, στο ν’ ακουστεί ο λόγος και η μουσική η οποία δεσπόζει» πρόσθεσε. Αγαπημένος φίλος του Μάνου Ελευθερίου, ο Γιώργος Νταλάρας μίλησε για τον μεγάλο δημιουργό: «Δεν ήθελα να φύγει ο Μάνος έτσι. Είναι ανυπόφορο για μένα να νιώθω ξαφνικά αυτό το κενό και θ’ αργήσω πολύ να το ξεπεράσω. Μέσα στα τραγούδια του, ο Μάνος, με αυτή τη σοφία και την αρχοντιά που διέθετε και στη συμπεριφορά του, είχε και μια βαθιά αντιεξουσιαστική αντίληψη, που απέδειξε και με το θάρρος του μέχρι την τελευταία στιγμή της ζωής του». Σε ό,τι αφορά στο πρόγραμμα του δεύτερου μέρους του αφιερώματος, ο Γιώργος Νταλάρας είπε ότι εκτός από τα γνωστά και αγαπημένα τραγούδια του Μάνου Ελευθερίου, θα ακουστούν και κάποια που βρίσκονται στο περιθώριο. Η Ελένη Τσαλιγοπούλου δήλωσε χαρούμενη που συμμετέχει σε αυτή την πρωτοβουλία, σε μία εποχή που η λυρική μουσική παύει να υπάρχει. Η Μάρθα Φριντζήλα μίλησε για τον ρόλο της μητέρας που ερμηνεύει στο «Νοητό Λύκο», σημειώνοντας πως «δεν είναι μία ύπαρξη αλλά ένα νεκρό πλάσμα που καταφέρνει να ελέγχει με απέραντη τρυφερότητα και να βασανίζει – όπως οφείλει να κάνει ως μητέρα – τον ποιητή ακόμα και μετά τον θάνατό της». «Το βάρος του ρόλου είναι πολύ μεγάλο, όπως και η συγκίνηση» σχολίασε. Ο Χρήστος Θηβαίος που ερμηνεύει στο πρώτο μέρος τον Άγγελο που κατεβάζει στον άλλον κόσμο τον μουσικό και θεατρικό αφηγητή Μάνο Ελευθερίου, είπε πως μέσα από αυτή τη διαδικασία νιώθει πολύ τυχερός άνθρωπος. «Αυτές τις μέρες ανακαλύπτω έναν άλλο εαυτό. Ο ρόλος του Αγγέλου επιβάλλει σύμφωνα με τον ποιητή, οποιαδήποτε φράση, στίχο ή συλλαβή, να είναι κυριολεξία. Αυτή η κυριολεξία λοιπόν, μου έχει εμπλουτίσει το μυαλό με έναν χρόνο. Εγώ οφείλω να μιλάω στον ενεστώτα. Γι’ αυτό και θα μιλάω για πάντα για τον Μάνο στον ενεστώτα, γιατί θεωρώ ότι η ποίηση είναι ο πιο σύντομος δρόμος για την αλήθεια». Στο αφιέρωμα συμμετέχει λαϊκή ορχήστρα 12 μουσικών. Αφηγητής στο πρώτο μέρος είναι ο ηθοποιός, Γιάννος Περλέγκας. Τα σκηνικά και τα κοστούμια επιμελείται η Εύα Νάθενα, τους φωτισμούς ο Γιώργος Τέλλος και την κίνηση ο Φωκάς Ευαγγελινός. Τιμές εισιτηρίων: από 10 έως 55 ευρώ. Πηγή:  mononews ",http://www.topontiki.gr/article/294650/megaro-tima-ton-mano-eleytherioy-me-ena-megalo-moysiko-afieroma
Culture,topontiki.gr,Ο υπό σκιάν πόλεμος του Ουίνστον Τσόρτσιλ,15.10.2018,ΠΟΝΤΙΚΙ ART," Τζάιλς Μίλτον Ο ανορθόδοξος πόλεμοςτου ΤσόρτσιλΜετάφραση: Χρήστος ΚαψάληςΕκδόσεις: Μίνωας Σελ.: 464 Το βιβλίο είναι συναρπαστικό καθώς πραγματεύεται έναν τελείως άγνωστο όσο και σημαντικό πόλεμο υπό σκιάν, που διεξήχθη εκ παραλλήλου με τα πολύνεκρα πεδία των μαχών του Δευτέρου Παγκοσμίου Πολέμου. Λίγο πριν την επίσημη έναρξή του και την κεραυνοβόλα κατάληψη της Πολωνίας, υπήρχε στην Αγγλία ιδιαίτερος προβληματισμός σχετικά με τη σκεπτικιστική και εν τέλει αναποφάσιστη στάση που κρατούσε ο τότε πρωθυπουργός Νέβιλ Τσάμπερλεν. Και ενώ ο ναζιστικός κίνδυνος ήταν παραπάνω από ορατός, όλοι έμοιαζαν ανήμποροι να αντιδράσουν, θαρρείς και είχαν εναποθέσει τις ελπίδες τους στην… καλή θέληση του Χίτλερ. Σχεδόν όλες οι χώρες, αν όχι όλες, βρέθηκαν απροετοίμαστες να αντιμετωπίσουν την πολύ καλά προετοιμασμένη ναζιστική επέλαση. Ο συγγραφέας και ιστορικός Τζάιλς Μίλτον, δημιουργός του best seller «Χαμένος παράδεισος - Σμύρνη 1922», αφηγείται λογοτεχνικά την ιστορία. Και τι ιστορία! Ιστορία που θα ζήλευαν και οι πλέον ευφάνταστοι σεναριογράφοι του Χόλιγουντ. Επιλεγμένα άτομα ειδικών δεξιοτήτων στρατολογούνται σε συνθήκες πλήρους μυστικότητας και συγκροτούν μιαν ολιγομελή μυστική ομάδα, με σκοπό να αντιπαρατεθούν στον Χίτλερ. Ό,τι δεν τολμούν να αντιμετωπίσουν τα ευρωπαϊκά κράτη, καλούνται αυτοί να το φέρουν εις πέρας! Το πιο τρελό: υπό την καθοδήγηση του ιδίου του Ουίνστον Τσόρτσιλ! Έτσι, δημιουργείται λίγο πριν την έναρξη του πολέμου, με χίλιες δυο δυσκολίες, μια μυστική ομάδα πραγματικά «επικινδύνων αποστολών»… Η μυθιστορηματική αφήγηση, που δεν στερείται λεπτομερούς ιστορικής τεκμηρίωσης, είναι εκρηκτική, μιας και ξεκινά σχεδόν με την αναζήτηση ατόμων που πρέπει να μπορούν να εφεύρουν πρωτότυπους, εύχρηστους και κυρίως αποτελεσματικούς εκρηκτικούς μηχανισμούς, προκειμένου να χρησιμοποιηθούν σε πράξεις δολιοφθοράς κατά των αντιπάλων. Πρόκειται για τη μυστική σύσταση αντάρτικων ομάδων που θα δρούσαν ως σαμποτέρ στις τάξεις του εχθρού, σε έναν ανορθόδοξο πόλεμο ο οποίος θα διεξαγόταν ανεπίσημα, εκ παραλλήλου με την κανονική ένοπλη αντιπαράθεση. Η ανεπίσημη σύσταση αυτής της ομάδας είχε να αντιμετωπίσει, εκτός από τους πραγματικούς κινδύνους στις παράτολμες αποστολές που επιχειρούσαν, και τις εσωτερικές αντιδράσεις από μέρους του επίσημου αγγλικού κράτους (κυρίως από τους αξιωματικούς του τακτικού στρατού που την αντιμετώπιζαν τουλάχιστον ως γραφική), που αποστρέφονταν κάθε ιδέα για τη σύστασή της, πόσω μάλλον για τη δράση της. Ο αρχικός σκοπός αυτής της ομάδας ήταν να αναπτύξουν μια σειρά νέων, «ανορθόδοξων» όπλων, προκειμένου να δημιουργούν ρήγματα στο ναζιστικό στρατόπεδο. Αυτή την αποστολή ανέλαβαν και έφεραν σε πέρας «άνθρωποι της διπλανής πόρτας», ανιδιοτελώς και δίχως να περιμένουν αναγνώριση (στην ουσία δεν …υπήρχαν!). Η δαιμονική ευρηματικότητα του Σέσιλ Κλαρκ, ενός κατασκευαστή τροχόσπιτων, στο να κατασκευάζει – χρησιμοποιώντας απίθανα υλικά – εκρηκτικούς μηχανισμούς, σε συνδυασμό με τους δυο στρατιωτικούς της ομάδας Κόλιν Γκάμπινς και Μίλις Τζέφερις και την υποστήριξη της απίθανης Τζόαν Μπράιτ, θα αποτελέσουν την ψυχή του υπουργείου Ανορθόδοξου Πολέμου, όπως το αποκαλούσε ο Ουίνστον Τσόρτσιλ. Η αφήγηση αναφέρεται σε μικρά και μεγάλα σαμποτάζ του υπουργείου Ανορθόδοξου Πολέμου που, όπως υποστηρίζεται, έπαιξαν καθοριστικό ρόλο στην εξέλιξη του πολέμου. Ανάμεσά τους συμπεριλαμβάνεται και η ανατίναξη της γέφυρας του Γοργοπόταμου. Ταυτόχρονα, δίχως να δίνεται έμφαση σε αυτό, αναδεικνύεται η δραματική καθυστέρηση αντίδρασης τόσο της Αγγλίας όσο και της Αμερικής απέναντι στη ναζιστική απειλή. Πρόκειται για μια συναρπαστική και άγνωστη πτυχή του Δευτέρου Παγκοσμίου Πολέμου, δοσμένη με αφηγηματική γλαφυρότητα και ιστορική ακρίβεια.",http://www.topontiki.gr/article/292877/o-ypo-skian-polemos-toy-oyinston-tsortsil
Culture,topontiki.gr,«Άξιος εστί» ο Μίκης του ’45…,13.10.2018,ΜΗΝAΣ ΒΙΝΤΙAΔΗΣ," Ο ηθοποιός Νίκος Καραθάνος, ο τραγουδιστής Βασίλης Παπακωνσταντίνου, ο βαρύτονος Δημήτρης Πλατανιάς και ο μαέστρος Γιώργος Πέτρου θα μας ταξιδέψουν στο σύμπαν του Μίκη, αύριο στις 8.30 μ.μ., στην Αίθουσα Χρήστος Λαμπράκης, με ένα από τα έργα-ορόσημα της μεταπολεμικής μας ιστορίας, «Το Άξιον εστί» (1964) του Μίκη Θεοδωράκη σε ποίηση Οδυσσέα Ελύτη. Άξιοι συμπαραστάτες τους οι πολυβραβευμένοι Μουσικοί της Καμεράτα - Ορχήστρας των Φίλων της Μουσικής και η καταξιωμένη Χορωδία των Μουσικών Συνόλων του Δήμου Αθηναίων υπό τον Σταύρο Μπερή. Θα ακουστεί επίσης σε μια ιστορική πρώτη παγκόσμια εκτέλεση το μοναδικό έργο του μεγάλου συνθέτη, που δεν έχει παρουσιαστεί ποτέ: το μνημειώδες συμφωνικό ορατόριο «Αποκάλυψη – Ωδή στον Μπετόβεν» για ορχήστρα εγχόρδων, αφηγητή και χορωδία (1945). Ο ίδιος ο Μίκης έχει πει για το «Άξιον εστί»: «“Το Άξιον εστί” του Ελύτη αποτελεί ένα μνημείο της σύγχρονης ελληνικής τέχνης. Το έργο διατρέχει ολόκληρη την ιστορική περίοδο του ελληνικού έθνους. Από τη γένεση “αυτού του κόσμου του μικρού, του μέγα” έως την προφητική ενόραση των δεινών που επισώρευσε επάνω μας η δικτατορία. Τρία είναι τα βασικά του μέρη: «Η Γένεσις», «Τα Πάθη» και το «Δοξαστικόν (Άξιον εστί)». Ως προς την εσωτερική του διάρθρωση υπάρχουν επίσης τρία διαφορετικά στοιχεία: η Αφήγηση, ο “Ύμνος” και το Χορικό. Για το πρώτο ο ποιητής χρησιμοποιεί τον πεζό λόγο. Για το δεύτερο τον ελεύθερο και για το τρίτο τον μετρικό στίχο. Έτσι στη δική μου δουλειά χρησιμοποίησα αντίστοιχα: τον Αναγνώστη, που διαβάζει το κείμενο, τον Ψάλτη για τους “Ύμνους” και τον Λαϊκό Τραγουδιστή για τα Χορικά. Άλλα τρία επίσης βασικά στοιχεία ολοκληρώνουν τη μουσική δομή του έργου: η μικτή χορωδία, η ορχήστρα και τα λαϊκά όργανα… Με “Το Άξιον εστί” προσπάθησα να διευρύνω τους ορίζοντες της έντεχνης λαϊκής μουσικής». Στο πρώτο μέρος της συναυλίας θα παρουσιαστεί το μοναδικό έργο του μεγάλου συνθέτη, που ο ίδιος δεν έχει ακούσει να ερμηνεύεται ποτέ. Πρόκειται για μια σημαντική πρώτη παγκόσμια εκτέλεση από τους Μουσικούς της Καμεράτα - Ορχήστρας των Φίλων της Μουσικής και τον Γιώργο Πέτρου. Η Συμφωνία αρ. 1 γράφτηκε το 1945 για ορχήστρα εγχόρδων, μικτή χορωδία και αφηγητή. Είναι ένα δραματοποιημένο συμφωνικό έργο που εστιάζει στην αναζήτηση του θείου. Έχει τη μορφή θρησκευτικού δράματος, ακριβώς όπως «Το Άξιον εστί» πολλά χρόνια αργότερα. Οι στίχοι είναι του συνθέτη με μια μικρή προσθήκη στίχων του Διονυσίου Σολωμού. Σίγουρα αναμένεται μια αξέχαστη βραδιά…",http://www.topontiki.gr/article/292876/axios-esti-o-mikis-toy-45
Culture,topontiki.gr,«ΜΑΓΝΗΤΕΣ / AIMANTS» με την Pavlina Styl στο Ηalf Note,24.10.2018,ΤΟ ΠΟΝΤΙΚΙ WEB," Η περφόρμερ Pavlina Styl μαζί με το εξαιρετικό κουαρτέτο της, θα μας «μαγνητίσει» την Πέμπτη 8 Νοεμβρίου στο Ηalf Note, μέσα από μια μουσική παράσταση γεμάτη συναισθηματικές εναλλαγές. Έρχεται για να παρασύρει τους θεατές, με την ιδιαίτερη χροιά της φωνής της και την αισθαντικότητα της, στα σκοτεινά μονοπάτια του έρωτα, της διαφορετικότητας, του πάθους, της αναρχίας και του απαγορευμένου. Με διάθεση ρετρό ερμηνεύει, σε τέσσερις γλώσσες, διαχρονικά κομμάτια της Belle Époque και του μεσοπολεμικού Βερολίνου, φθάνοντας στο Dark Cabaret. Το πρόγραμμα βασίζεται κυρίως στο μουσικό θέατρο και το καμπαρέ, με jazz διασκευές, swing-cabaret, tango και valse μέσα από τους ρυθμούς των J. Brel, Ε. Piaf, M. Dietrich, Κ. Weill, Νino Rota, J. Kander, T. Waits, C. Aznavour κ.ά. Η Pavlina Styl για πρώτη φορά παρουσιάζει αποκλειστικά στο κοινό του Half Note το νέο της κομμάτι με τον ομώνυμο τίτλο της βραδιάς «Μαγνήτες» / «Aimants». Συντελεστές: Pavlina Styl: ΦωνήΝίκος Καλαντζάκος: Πιάνο Φοίβος Μποζάς: Σαξόφωνο Αντώνης Αρβανίτης: Κοντραμπάσο Σεραφείμ Μπέλλος: Ντράμς-Κρουστά Επιμέλεια παραγωγής: Pavlina Styl",http://www.topontiki.gr/article/294476/magnites-aimants-me-tin-pavlina-styl-sto-ialf-note
Culture,topontiki.gr,Η ατζέντα της εβδομάδας,19.10.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 24/10. Παρασκευή 19.10 Μουσική.  Γιάννης Πάριος - Γλυκερία, «Μόνο Αγάπη». Ο Γιάννης Πάριος και η Γλυκερία μοιράζονται τη σκηνή του Baraonda χαρίζοντας στο κοινό συγκλονιστικές ερμηνείες από τις μεγάλες τους επιτυχίες. Μια βραδιά που θα μας ταξιδέψει σε αγαπημένες μελωδίες από δυο καλλιτέχνες καταξιωμένους στον χώρο του ελληνικού πενταγράμμου. Info: Baraonda, Αν. Τσόχα 43, ώρα έναρξης: 23.00, τηλ. κρατήσεων: 2106441778, τηλ. επικοινωνίας: 2106444308, 2106458406 Σάββατο 20.10 Μουσική.  Ο Δημήτρης Ζερβουδάκης στον Σταυρό του Νότου. Ο Δημήτρης Ζερβουδάκης σε μια μουσική συνάντηση με έξι μουσικούς χαρίζουν στο κοινό μια παράσταση γεμάτη συναίσθημα, δυναμισμό και ανατρεπτική διάθεση. Info: Σταυρός του Νότου - Κεντρική Σκηνή, Φραντζή και Θαρύπου 35, ώρα έναρξης: 22.30, τιμή: 13 ευρώ με μπίρα ή κρασί, τηλ.: 2109226975 Κυριακή 21.10 Παιδί.  «Οικογενειακές ξεναγήσεις» στο Ίδρυμα Θεοχαράκη. Γονείς και παιδιά συμμετέχουν ενεργά σε μία διαφορετική ξενάγηση που στόχο έχει την ποιοτική ψυχαγωγία για όλη την οικογένεια. Οι μικροί μας φίλοι παίζουν και εξερευνούν, βιώνοντας παράλληλα μια διαδραστική εμπειρία που θα τους μείνει αξέχαστη! Info: Ίδρυμα Β. και Μ. Θεοχαράκη, Βασιλίσσης Σοφίας 9 και Μέρλιν 1, ώρα: 13.00 - 14.00, τιμή: 15 ευρώ για τετραμελή οικογένεια με παιδιά έως 12 ετών, 13 ευρώ για διμελή οικογένεια με παιδιά έως 12 ετών, τηλ.: 2103611206 Δευτέρα 22.10 Θέατρο.  «Ονειρα γλυκά» της Σαλίνας Γαβαλά. Μια μετακόμιση γίνεται η αφορμή ώστε μια γυναίκα να θυμηθεί τα παιδικά και εφηβικά της χρόνια. Συνομιλώντας με τον μελλοντικό της εαυτό, η γυναίκα αυτή κατορθώνει να συμφιλιωθεί με τους φόβους της και να ζωντανέψει ξανά τα όνειρά της. Ένας μονόλογος για δυο γυναίκες ή ένας διάλογος για ένα πρόσωπο; Μια παράσταση όπου το παρόν και το μέλλον συναντιούνται, δίνοντάς μας την ευκαιρία για εσωτερική αναζήτηση, συμφιλίωση με το βαθύτερο «είναι» μας και αναβίωση των πιο μεγάλων ονείρων μας. Σκηνοθεσία: Αντώνης Λουδάρος. Παίζουν και τραγουδούν: Ελπίδα και Σαλίνα Γαβαλά. Info: Γυάλινο Μουσικό Θέατρο, Λ. Συγγρού 143, ώρα έναρξης: 21.00, τιμή: από 8 ευρώ, τιμή: 2109315600 Τρίτη 23.10 Μουσική.  «Χρόνια πολλά, κύριε Χατζιδάκι». Στις 23 Οκτωβρίου 2018, η ημέρα που ο Μάνος Χατζιδάκις θα συμπλήρωνε τα 93 του έτη, η Εθνική Λυρική Σκηνή παρουσιάζει ένα αφιέρωμα στη μουσική του σπουδαίου Έλληνα συνθέτη. Πιανιστικά έργα με την Ντόρα Μπακοπούλου, ο «Καπετάν Μιχάλης» με τον Διονύση Σούρμπη και μια συναυλία με μεταγραφές έργων από το φωνητικό κουαρτέτο «Γιασεμί» θα παρουσιαστούν στην Εναλλακτική Σκηνή. Στην Αίθουσα Σταύρος Νιάρχος, διακεκριμένοι λυρικοί πρωταγωνιστές ερμηνεύουν τραγούδια του Χατζιδάκι, η Γιώτα Νέγκα παρουσιάζει μια νέα ανάγνωση απρόσμενων τραγουδιών του και μπάντες του Schoolwave «πειράζουν» τραγούδια και μουσικές του. Συμμετέχει η Παιδική Χορωδία της ΕΛΣ και η Μπάντα του Πολεμικού Ναυτικού. Info: Κέντρο Πολιτισμού Ίδρυμα Σταύρος Νιάρχος, Ευριπίδου και Λ. Συγγρού, ώρα: 17.00 - 23.00, τηλ.: 2168091001, 002, 003, είσοδος ελεύθερη Τετάρτη 24.10 Μουσική.  Mανώλης Φάμελλος, «Η εποχή των σκουπιδιών». Ο Μανώλης Φάμελλος επιστρέφει στις ζωντανές εμφανίσεις παρουσιάζοντας τον νέο του δίσκο «Η Εποχή των Σκουπιδιών», που αποτελεί ένα στοίχημα διαρκείας σε ήχο ηλεκτρικό, τόσο γνώριμο όσο και πρωτάκουστο. Info: Σταυρός του Νότου – Club, Φραντζή και Θαρύπου 35, ώρα έναρξης: 21.30, τιμή: 13 ευρώ με μπίρα/κρασί, τηλ.: 2109226975",http://www.topontiki.gr/article/293737/i-atzenta-tis-evdomadas
Culture,topontiki.gr,"Δημήτρια: Η πόλη, οι άνθρωποι και οι τέχνες - Ένα φεστιβάλ - θεσμός της Θεσσαλονίκης για 53η χρονιά",14.10.2018,ΕΥΑ ΜΠΟΥΡΓAΝΗ," Η πόλη, οι άνθρωποι και οι τέχνες συναντιούνται για ακόμη μια χρονιά στη Θεσσαλονίκη με αφορμή τα 53α Δημήτρια, μια διοργάνωση που πλέον αποτελεί τον μεγαλύτερο θεσμό στη συμπρωτεύουσα. Θέατρο, χορός, μουσική, performances, εικαστικά, συνέδρια, εκδηλώσεις και πολλαπλές παράλληλες δράσεις αποτελούν τον βασικό κορμό της φετινής διοργάνωσης, που με άξονα τη δημιουργικότητα και οδηγό την αγάπη για κάθε μορφή τέχνης θα προσφέρει στους επισκέπτες της, μέχρι τις 21 Οκτωβρίου, ένα μοναδικό ταξίδι στον πολιτισμό. Μια σπουδαία διοργάνωση που επιχειρεί να «συγκολλήσει» δρώμενα, ανθρώπους και στιγμές από την ιστορία, μια αδιάλειπτη πεντηκονταετής διαδρομή ενός φεστιβάλ που καθιερώθηκε το 1966 από την τοπική επιτροπή του ΕΟΤ ως «μόνιμος καλλιτεχνικός θεσμός [που] επιδιώκει όχι μόνον να υπηρετήση και να προβάλη τας αιωνίας αξίας και τα ιδεώδη του Ελληνισμού, αλλά και να καταστήση την μακεδονικήν πρωτεύουσαν ακτινοβόλον εστίαν των μεγάλων σύγχρονων πολιτιστικών οραματισμών και επιτεύξεων του λαού μας», όπως είχε επισημάνει ο τότε Πρόεδρος της Δημοκρατίας Κωστής Στεφανόπουλος στον κατάλογο της πρώτης διοργάνωσης. Μια διοργάνωση που, παρά το γεγονός ότι ξεκίνησε προσανατολισμένη στους «λίγους», ήδη από τα μέσα του ’80 διατύπωνε την ανάγκη για λαϊκή απήχηση. Μια καλλιτεχνική γιορτή που τον αρχικό της στόχο για αναβίωση της βυζαντινής Θεσσαλονίκης διαδέχθηκε η ένταξη στην Ευρωπαϊκή Ένωση Διεθνών Φεστιβάλ, το 1995. Μια εξωτερική πολιτιστική πολιτική που τη δεκαετία του ’70 περιλάμβανε διαφημιστικές καταχωρίσεις για να ακολουθήσουν από τη δεκαετία του ’90 έως και σήμερα τα κείμενα των καταλόγων στα αγγλικά. Μια ακτινοβόλος εστία πολιτισμού, η οποία από τον οριακά διψήφιο αριθμό εκδηλώσεων που μετρούσε στις πρώτες της διοργανώσεις έφθασε στον τριψήφιο αριθμό αλληλοεπικαλυπτόμενων εκδηλώσεων στις αρχές του 2000. Αλλά και από τις αμιγώς ελληνικές πρώτες συμμετοχές, η διοργάνωση κατάφερε να συμπεριλάβει από το 1968 κι έπειτα καλλιτέχνες και σχήματα από το εξωτερικό, κυρίως από τις ανατολικοευρωπαϊκές χώρες αρχικά, για να φθάσει λίγο αργότερα να φιλοξενεί καλλιτέχνες περισσοτέρων από 30 διαφορετικών χωρών προέλευσης, από τη Νέα Ζηλανδία έως τον Καναδά και την Ιαπωνία. Διαφοροποίηση και επέκταση παρατηρήθηκε, όμως, και στο αντικείμενο της διοργάνωσης. Έτσι, ενώ αρχικά οι εκδηλώσεις του φεστιβάλ επικεντρώνονταν στη μουσική και το θέατρο σύντομα συμπεριλήφθηκαν και ενσωματώθηκαν πολλές καλλιτεχνικές και πολιτιστικές μορφές από ροκ όπερα και υπαίθριες εικαστικές εγκαταστάσεις μέχρι παντομίμα και Καραγκιόζης. Παρακάτω σας παρουσιάζουμε κάποιες απ’ τις πιο ενδιαφέρουσες εκδηλώσεις της φετινής διοργάνωσης: - Εικαστική Performance με τίτλο « Snow white » (Χιονάτη) από τη Γαλλίδα Catherine Baÿ (11 Οκτωβρίου - Λιμάνι, Αγορά) Η Catherine Baÿ αναπτύσσει εντυπωσιακές performances με βάση την αναπαράσταση ενός θέματος ή ενός αντικειμένου με το οποίο ο καθένας μπορεί να ταυτιστεί. Παρατηρεί σχολαστικά τους κοινωνικούς κώδικες που σχετίζονται με αυτά τα στοιχεία, επιδιώκοντας να τους χειριστεί και να τους υπονομεύσει με απροσδόκητους τρόπους. - Θεατρική παράσταση με τίτλο « Ανθρώπινη Φωνή » του Ζαν Κοκτώ από το ΚΘΒΕ και την ΚΟΘ σε σκηνοθεσία Γιώργου Καύκα (12 και 13 Οκτωβρίου - Εταιρεία Μακεδονικών Σπουδών) Ένα έργο για τη μοναξιά, τον έρωτα και την ελπίδα που, αν και γράφτηκε το 1930 από τον Ζ. Κοκτώ, αντέχει στον χρόνο όντας βαθύτατα ανθρώπινο, αληθινό και ευαίσθητο. - « Αναβλάστηση » από την εικαστική ομάδα «Eordaiart» (13 Οκτωβρίου - Αγορά και εξωτερικοί χώροι) Εικαστικοί καλλιτέχνες δημιουργούν τις δικές τους γλάστρες, που στη συνέχεια θα φυτευθούν με αρωματικά φυτά και θα τοποθετηθούν σε διάφορα σημεία της πόλης, δημιουργώντας συνθετικές πυκνότητες. Κατά τη διάρκεια του φεστιβάλ, μάλιστα, ο κήπος θα εμπλουτίζεται με νέα έργα και workshop. - Μουσική παράσταση με τίτλο « Iberia » της Κarin Schäfer από την Αυστρία (14 Οκτωβρίου - Εταιρεία Μακεδονικών Σπουδών) Ένα έργο που ενώνει το θέατρο, τη μουσική και τις εικαστικές τέχνες, με την Karin Schäfer να δημιουργεί ένα οπτικό θέαμα με ιμπρεσιονιστικές εικόνες. Έτσι, τα πολυάριθμα έργα τέχνης μετατρέπονται με έξυπνο και χιουμοριστικό τρόπο σε κινούμενες εικόνες, ενώ το κοινό έχει την ευκαιρία να τα παρατηρήσει από τη δική του οπτική γωνία. - Θεατρική παράσταση « Maria Callas. Masterclass » του Terrence McNally, από το Shota Rustaveli State Drama Theatre της Γεωργίας σε σκηνοθεσία Robert Sturua (16 Οκτωβρίου - Παλιά Δημοτικά Σφαγεία) Ένα υπέροχο έργο του Αμερικανού συγγραφέα Terrence McNally που καταγράφει την εποχή που η Μαρία Κάλλας, στο τέλος της σταδιοδρομίας της, πραγματοποίησε εργαστήρια στη Μουσική Σχολή Juilliard (1971). Με εκπληκτικά έξυπνους τρόπους, η Κάλλας προσπαθεί να πετύχει την τέλεια απόδοση των μαθητών της ή των «θυμάτων», όπως τους αποκαλούσε, ενώ παράλληλα θυμάται το παρελθόν της. Ένα έργο που φωτίζει με εξαιρετικό τρόπο τα κωμικοτραγικά στοιχεία της μεγάλης καλλιτέχνιδος. - Θεατρική παράσταση με τίτλο « Cold Blood » με τους Αstragales asbl - Michele Anne de Mey από το Βέλγιο (18 Οκτωβρίου - Μέγαρο Μουσικής Θεσσαλονίκης) Τελικά, τι θα θυμηθούμε από τη ζωή μας; Ποια εικόνα θα χαραχθεί στα μάτια μας όταν έρθει η τελευταία ώρα; Για τον Thomas Gunzig δεν είναι όλη η ζωή μας που περνά μπροστά από τα μάτια μας λίγο πριν από τον θάνατό μας, αλλά μόνο μια εικόνα που εξαφανίζει όλα τα υπόλοιπα. Μία ωδή στο εύθραυστο της ζωής, ένα ποιητικό ταξίδι στον χρόνο και στον χώρο προβάλλεται σε μεγάλη οθόνη και δίνει μια τρυφερή ματιά στις μικρές και συνάμα τόσο πολύτιμες στιγμές της ζωής μας. - « Από το τανγκό στο βαλς », συναυλία με την Wiener Kammer Orchester (20 Οκτωβρίου - Ορχήστρα Δωματίου της Βιέννης - Μέγαρο Μουσικής Θεσσαλονίκης) H Vienna Chamber Orchestra, μια από τις σπουδαιότερες ορχήστρες δωματίου της Ευρώπης, και ο Θεόδωρος Κερκέζος, από τους σημαντικότερους σολίστ των ημερών μας, συναντιούνται παρουσιάζοντας ένα συναρπαστικό πρόγραμμα σε ένα ευρύ κοινό. Party Λήξης 53ων Δημητρίων (21 Οκτωβρίου) Info Μέχρι 21.10.2018 στη Θεσσαλονίκη Πρόσθετες πληροφορίες / κρατήσεις: dimitria.thessaloniki.gr/ www.facebook.com/dimitriafestival/",http://www.topontiki.gr/article/292874/dimitria-i-poli-oi-anthropoi-kai-oi-tehnes-ena-festival-thesmos-tis-thessalonikis-gia
Culture,topontiki.gr,6η Μπιενάλε της Αθήνας: Μια ΑΝΤΙ-έκθεση στην εναντίωση του σήμερα (Photos),21.10.2018,ΕΥΑ ΜΠΟΥΡΓAΝΗ," Η Μπιενάλε της Αθήνας παρουσιάζει την έκτη διοργάνωσή της, σε ένα σύμπλεγμα τεσσάρων ιδιαίτερων κτηρίων στο ιστορικό κέντρο της Αθήνας. Η μεγάλη αθηναϊκή εικαστική διοργάνωση επιστρέφει με τον τίτλο «ΑΝΤΙ» εστιάζοντας σε φαινόμενα κανονικοποίησης της αντίθεσης και της μη συμμόρφωσης, που εμφανίζονται σε πληθώρα θεμάτων, από την πολιτική μέχρι τη διαδικτυακή κουλτούρα. Από τις 26 Οκτωβρίου έως τις 9 Δεκεμβρίου 2018, περισσότεροι από 100 καλλιτέχνες από την Ελλάδα και το εξωτερικό, δημιουργοί πολυμέσων και θεωρητικοί, θα συμμετάσχουν στην έκθεση ANTI, εξετάζοντας τη μεταψηφιακή εποχή και αποκαλύπτοντας τους κινδύνους που μπορεί να κρύβονται πίσω από τη σημερινή «νεοσυντηρητική εξέγερση». Αυτή τη διάθεση της μόνιμης εναντίωσης που κυριαρχεί στις μέρες μας, μια ΑΝΤΙ-συμπεριφορά που καταλαμβάνει κάθε τομέα της ζωής μας και κάθε «αρένα» της κοινωνίας. Τι είναι αυτό, αλήθεια, που κινητοποιεί τέτοιες συμπεριφορές εναντίωσης και μη συμμόρφωσης και γιατί υπάρχει η τάση αυτές να κανονικοποιούνται; Πώς μπορούμε να αντιμετωπίσουμε τη δυναμική της διαλεκτικής ανάμεσα στο ξέσπασμα του ΑΝΤΙ και στην εμπορευματοποίησή του; Στα ελληνικά το ANTI σημαίνει επίσης έναντι. Προσκαλώντας καλλιτέχνες και άλλους δημιουργούς του πολιτισμού να κατοικήσουν τους «μηχανισμούς» που μιμούνται, παραμορφώνουν, συστρέφουν ή μεγεθύνουν τις σκηνές της σύγχρονης ζωής, το ΑΝΤΙ επιχειρεί να δημιουργήσει μια αφετηρία για πολλαπλά «έναντι». Πρόκειται για «μηχανισμούς» που δημιουργούν οι ίδιοι οι καλλιτέχνες και που μπορεί να έχουν διάφορες μορφές: Μια εκκλησία, ένα spa, ένα γραφείο, ένα γυμναστήριο... Κάθε χώρο που επηρεάζει τη σύγχρονη ζωή. Επινοώντας επιβλητικές πραγματικότητες, παραλλαγές χώρων της καθημερινής ζωής, η έκθεση δεν επιχειρεί να προτείνει ένα «αντί» σε καθεμιά από τις αντιδράσεις που κατακλύζουν το σήμερα. Περιορίζεται στο να παρουσιάσει, απλά, τις διαφορετικές μορφές του ΑΝΤΙ, να τις μεγεθύνει αλλά και να τις πολλαπλασιάσει, επιχειρώντας να δημιουργήσει μια συμπυκνωμένη εκδοχή του σήμερα, όχι με σκοπό να οδηγήσει προς κάποια κατεύθυνση, αλλά κυρίως να αναλύσει τα πράγματα σε μεγαλύτερο βάθος ώστε να κατανοήσουμε τι ακριβώς συμβαίνει. Με αυτόν τον τρόπο, οι καλλιτέχνες του ΑΝΤΙ εξετάζουν τα πιθανά σενάρια βελτίωσης του ανθρώπινου σώματος, τις αιρέσεις της ψυχικής και σωματικής ευεξίας καθώς και της σωματικής και πνευματικής μεταμόρφωσης. Αν και στις τελευταίες τρεις εκδόσεις της, η Μπιενάλε της Αθήνας εστίασε στην περιοχή γύρω από την Ομόνοια, η φετινή διοργάνωση μας μεταφέρει στο Σύνταγμα και πιο συγκεκριμένα στην οδό Σταδίου, σε σημαντικά κτήρια της παλιάς Αθήνας, άρρηκτα συνδεδεμένα με τη νεότερη ιστορία της. Κεντρικό εκθεσιακό χώρο της 6ης Μπιενάλε της Αθήνας ΑΝΤΙ αποτελεί το κτήριο ΤΤΤ (Παλαιό κτήριο του ΟΤΕ στην οδό Σταδίου 15). Έργο του αρχιτέκτονα Αναστάσιου Μεταξά που ανεγέρθηκε το 1930-31 με σκοπό να στεγάσει τον Οργανισμό Τηλεπικοινωνιών Ελλάδος, αποτέλεσε – στα 85 χρόνια της λειτουργίας του – το σύμβολο της μετάβασης από το αναλογικό στο ψηφιακό, καθώς και της μετατόπισης από την εποχή της ενσύρματης επικοινωνίας στην πρώιμη περίοδο των υπολογιστών και της σύγχρονης ψηφιακής εποχής. Λίγα μέτρα μακριά, βρίσκουμε την Μπενάκειο Βιβλιοθήκη (Ανθίμου Γαζή 2). Ένα κτήριο άγνωστο στο ευρύ κοινό, κλειστό από το 2004, που κάποτε φιλοξενούσε στα ράφια του τους 30.000 τόμους της συλλογής του κορυφαίου δημοτικιστή Γιάννη Ψυχάρη. Τη βιβλιοθήκη αγόρασε το 1924 ο Εμμανουήλ Μπενάκης και τη δώρισε στη Βιβλιοθήκη της Βουλής. Την 6η Μπιενάλε της Αθήνας φιλοξενεί, επίσης, το πρώην ξενοδοχείο Esperia Palace (Σταδίου 22), γνωστό στέκι της πολιτικής, επιχειρηματικής αλλά και πολιτιστικής Αθήνας μέχρι το 2010, καθώς και το πρώην κτήριο του ΤΣΜΕΔΕ (Κολοκοτρώνη 4), ιδιοκτησίας ΕΦΚΑ, τα οποία παραχωρούνται από το υπουργείο Εργασίας, στο πλαίσιο του πιλοτικού προγράμματος για την αξιοποίηση της ακίνητης περιουσίας των εποπτευόμενων Φορέων Κοινωνικής Ασφάλισης και ΟΑΕΔ, με τίτλο «Ανάκτηση των Ακινήτων του Ιστορικού Κέντρου της Αθήνας- Αξιοποίηση με όρους κοινωνικής ανταπόδοσης». Οι καλλιτέχνες που συμμετέχουν στην 6η Μπιενάλε της Αθήνας ΑΝΤΙ παρουσιάζουν στα τέσσερα αυτά σημαντικά κτήρια στο κέντρο της πόλης μια «διακριτή, ιδιοσυγκρασιακή αλλά και ανήσυχη απεικόνιση του πολιτικού, κοινωνικού και πολιτιστικού momentum», που με σύνθημα το «ΑΝΤΙ» δεν αναφέρεται στο προσφιλές θέμα της εξέγερσης αλλά, «φλερτάρει» με τον ίδιο τον όρο, τη στάση, την (α)πιθανότητα του ANTI, όπως είπε ο Poka-Yio, ένας εκ των τριών επιμελητών της. (Οι άλλοι δύο είναι ο Κωστής Σταφυλάκης και η Γερμανίδα Stefanie Hessler). INFO 26 Οκτωβρίου - 9 Δεκεμβρίου Ώρες λειτουργίας: Δευτέρα-Παρασκευή 14.00-22.00, Σάββατο-Κυριακή 12.00-22.00 Πληροφορίες / Κρατήσεις: athensbiennale.org",http://www.topontiki.gr/article/293922/6i-mpienale-tis-athinas-mia-anti-ekthesi-stin-enantiosi-toy-simera-photos
Culture,topontiki.gr,Συγχωνεύονται τα μεγάλα μουσεία της Θεσσαλονίκης,23.10.2018,TO ΠΟΝΤΙΚΙ WEB," Ψηφίστηκε στη Βουλή, έπειτα από επτάωρη συζήτηση, η ίδρυση του Μητροπολιτικού Οργανισμού Μουσείων Εικαστικών Τεχνών Θεσσαλονίκης (συντομογραφία MOMus). Το σχέδιο νόμου του υπουργείου Πολιτισμού για τη συνένωση πέντε εικαστικών φορέων έγινε δεκτό το σύνολο του κατά πλειοψηφία. Με το νομοσχέδιο συνενώνονται διοικητικά και λειτουργικά το Κρατικό Μουσείο Σύγχρονης Τέχνης, το Μακεδονικό Μουσείο Σύγχρονης Τέχνης, το Μουσείο Φωτογραφίας ως ιδιαίτερο τμήμα του ΚΜΣΤ, το Κέντρο Σύγχρονης Τέχνης ως αυτοτελές τμήμα ΚΜΣΤ και το Μουσείο Αλεξ Μυλωνά θυγατρικό ΜΜΣΤ. «Eνας νέος θεσμός γεννιέται με ισόρροπη αρχιτεκτονική. Ήταν ένα όραμα του υπουργείου Πολιτισμού και των φορέων της πόλης και νομίζω ότι ανοίγει έναν καινούργιο δρόμο για τους πολιτιστικούς οργανισμούς στην Ελλάδα», ανέφερε η υπουργός Πολιτισμού Μυρσίνη Ζορμπά στο τέλος της κοινοβουλευτικής διαδικασίας. Ο νέος Μητροπολιτικός Εικαστικός Οργανισμός -ο μεγαλύτερος της χώρας - ανοίγει τα φτερά του για να διαχειριστεί μοναδικές συλλογές μοντέρνας και σύγχρονης ελληνικής και διεθνούς Τέχνης μέσα από τρεις πυλώνες: Μουσείο Μοντέρνας Τέχνης, Μουσείο Σύγχρονης Τέχνης, Μουσείο Φωτογραφίας. Σε διοικητικό επίπεδο το ενιαίο όργανο διοίκησης θα είναι ένα Διοικητικό Συμβούλιο. Την ευθύνη για την εύρυθμη διοικητική και οικονομική λειτουργία θα έχει ο γενικός διευθυντής ο οποίος θα προκύψει έπειτα από διαδικασία διεθνούς διαγωνισμού όπως έξαλλου και οι καλλιτεχνικοί διευθυντές. Η ψηφοφορία ήταν ιστορική καθώς χρειάστηκαν πολλά χρόνια και πολλοί υπουργοί (Π. Γερουλάνος, Κ. Τζαβάρας, Κ. Τασούλας , Ν. Ξυδάκης, Αρ Μπαλτάς, Λ. Κονιόρδου) για να καρποφορήσει η καινοτόμος συνένωση δυο νομικών προσώπων (ΝΠΙΔ ΚΜΣΤ και του Κοινωφελούς Ιδρύματος ΜΜΣΤ) και να φθάσει στην τελική επεξεργασία ενός νομικού κεντήματος με λύσεις κοινώς αποδεκτές και νομικά δυναμικές στην προοπτική τους. «Φυγή προς τα μπρος», είναι μήνυμα που στέλνει η ψήφιση του νομοσχεδίου», δήλωσε ο πρόεδρος του ΔΣ του ΚΜΣΤ Ανδρέας Τάκης, καθηγητής νομικής στο ΑΠΘ. Ο νέος εικαστικός Μητροπολιτικός Οργανισμός από τη δημοσίευση του στο ΦΕΚ μπαίνει σε μια νέα εποχή».  ",http://www.topontiki.gr/article/294421/syghoneyontai-ta-megala-moyseia-tis-thessalonikis
Culture,topontiki.gr,Η Δήμητρα Ασσαριώτου στη μουσική σκηνή «Σφίγγα»,23.10.2018,ΤΟ ΠΟΝΤΙΚΙ WEB," Την Τρίτη 30 Οκτωβρίου, η τραγουδοποιός Δήμητρα Ασσαριώτου εμφανίζεται στη μουσική σκηνή Σφίγγα, σε μία βραδιά γεμάτη νότες. Θα ερμηνεύσει τραγούδια τόσο από την πρώτη της δισκογραφική δουλειά με τίτλο ‘’ Ήταν που λες...’’, όσο κι από τον επερχόμενο δίσκο της, καθώς επίσης και πολλά αγαπημένα της ελληνικής ροκ σκηνής που έχουν στιγματίσει τις καρδιές μας. Καλεσμένη της η Ερωφίλη. Μαζί της οι μουσικοί: Απόστολος Καλτσάς – μπάσο Φώτης Κοκαβέσης - τύμπανα, κρουστά, τρομπέτα Στέλιος Τσάκας – πλήκτρα, ακορντεόν",http://www.topontiki.gr/article/294291/i-dimitra-assariotoy-sti-moysiki-skini-sfigga
Culture,topontiki.gr,Η ατζέντα της εβδομάδας,26.10.2018,ΕΥΑ ΜΠΟΥΡΓAΝΗ," Το Ποντίκι Art προτείνει τα πιο ενδιαφέροντα πολιτιστικά δρώμενα μέχρι τις 31/10. Παρασκευή 26.10 Μουσική.  Αφιέρωμα στον Μάνο Ελευθερίου, στο Μέγαρο Μουσικής. Το Μέγαρο αποχαιρετά με ένα μεγάλο αφιέρωμα τον δημιουργό που χάραξε στη μνήμη έναν ποταμό από διαυγείς στίχους και εικόνες. Με τους Γιώργο Νταλάρα, Ελένη Τσαλιγοπούλου, Χρήστο Θηβαίο, Μάρθα Φριντζήλα, Γιάννο Περλέγκα (αφηγητής) και λαϊκή ορχήστρα 12 μουσικών. Σκηνοθεσία: Δημήτρης Λιγνάδης. Info: Μέγαρο Μουσικής Αθηνών, Βασιλίσσης Σοφίας και Κόκκαλη, ώρα έναρξης: 20.30, τιμή: από 10 ευρώ, τηλ.: 2107282333 Σάββατο 27.10 Μουσική.  Ο Παύλος Παυλίδης πάλι στο Gazarte. Ο Παύλος Παυλίδης, ο Ορέστης Μπενέκας (πλήκτρα και λούπες) και ο Αλέκος Βουλγαράκης (ηλεκτρική κιθάρα) παρουσιάζονται στο Roof Stage του Gazarte και μας συνεπαίρνουν. Ένα live ιδιαίτερο και ατμοσφαιρικό, που θα χαρίσει στο κοινό μια μοναδική μουσική βραδιά. Info: Gazarte - Roof Stage, Βουτάδων 32-34, ώρα έναρξης: 22.30, τιμή: από 10 ευρώ, τηλ.: 2103452277, 2103460347 Κυριακή 28.10 Έκθεση.  28η Οκτωβρίου στο Μουσείο Ακρόπολης. Την ημέρα της 28ης Οκτωβρίου το Μουσείο Ακρόπολης προσκαλεί τους επισκέπτες να περιηγηθούν στις μόνιμες συλλογές του, εξερευνώντας τα αριστουργήματα της αρχαϊκής και της κλασικής εποχής. Το κοινό θα έχει την ευκαιρία να περιηγηθεί στην περιοδική έκθεση «Από την απαγορευμένη πόλη αυτοκρατορικά διαμερίσματα του Qianlong», όπου θα μπορέσει να θαυμάσει σπάνια προσωπικά αντικείμενα, έργα τέχνης και έπιπλα που βγήκαν για πρώτη φορά από τα κλειστά διαμερίσματα του αυτοκράτορα της Κίνας Qianlong στην Απαγορευμένη Πόλη του Πεκίνου. Info: Μουσείο Ακρόπολης, Διονυσίου Αρεοπαγίτου 15, ώρα έναρξης: 2109000900, ώρα: 08.00 - 20.00, ελεύθερη είσοδος Δευτέρα 29.10 Θέατρο.  «Εκκλησιάζουσες» του Αριστοφάνη στο Θέατρον. Ένα από τα σημαντικότερα έργα του Αριστοφάνη, μια από τις εμβληματικότερες πολιτικές σάτιρες της παγκόσμιας λογοτεχνίας. Μια κωμωδία που φέρνει σε πρώτο πλάνο τις γυναίκες, που τολμά να «εκθέσει» και να εκθειάσει τη δημοκρατία... Οι γυναίκες αποφασίζουν να πάρουν τα ηνία της πόλης και το καταφέρνουν με ηγέτιδα την πολυμήχανη Πραξαγόρα. Χωρίς καμία επανάσταση, λοιπόν, καταφέρνουν το ακατόρθωτο! Οι γυναίκες ντύνονται άντρες και παρεισφρέουν στην Εκκλησία του Δήμου, ψηφίζοντας νόμο ώστε η εξουσία της πόλης να περάσει στα χέρια τους... Διασκευή/Σκηνοθεσία: Αλέξανδρος Ρήγας. Info: «Ελληνικός Κόσμος», Αίθ. Αντιγόνη, Πειραιώς 254, ώρα έναρξης: 21.00, τιμή: από 15 ευρώ Τρίτη 30.10 Μουσική.  Η Δήμητρα Ασσαριώτου στη «Σφίγγα». Η τραγουδοποιός Δήμητρα Ασσαριώτου εμφανίζεται στη μουσική σκηνή «Σφίγγα», σε μια βραδιά γεμάτη νότες. Τραγούδια τόσο από την πρώτη της δισκογραφική δουλειά με τίτλο «Ήταν που λες...» όσο κι από τον επερχόμενο δίσκο της, καθώς επίσης και πολλά αγαπημένα τής ελληνικής ροκ σκηνής. Καλεσμένη της η Ερωφίλη. Μαζί της οι μουσικοί Φώτης Κοκαβέσης στα τύμπανα, τα κρουστά και την τρομπέτα και ο Στέλιος Τσάκας στα πλήκτρα και το ακορντεόν. Info: Μουσική σκηνή «Σφίγγα», Ακαδημίας και Ζωοδόχου Πηγής (είσοδος στον πεζόδρομο Κιάφας 13), ώρα έναρξης: 21.30, τιμή: 12 ευρώ με μπύρα ή κρασί, τηλ.: 2114096149, 6987844845 Τετάρτη 31.10 Θέατρο.  «Ο χορός του θανάτου» του Αυγούστου Στρίντμπεργκ. Ένα ζευγάρι που ζει απομακρυσμένο και απομονωμένο σ’ ένα νησί, σε ένα κτήριο που κάποτε ήταν φυλακή, γιορτάζει τα 25 χρόνια έγγαμου βίου. Από το ξεκίνημα του έργου, οι δυο τους προσπαθούν να «δραπετεύσουν» από την κενότητα της ζωής τους, επινοώντας μαζί παράξενα παιχνίδια που θα τους κρατήσουν «ζωντανούς». Η απροσδόκητη εμφάνιση του Κουρτ, ωστόσο, δημιουργεί ένα ερωτικό τρίγωνο, στο οποίο ο καθένας από τους τρεις ήρωες αντιμετωπίζει τους άλλους δύο... Σκηνοθεσία: Άκις Βλουτής. Παίζουν: Άκις Βλουτής, Δήμητρα Χατούπη, Βασίλης Ευταξόπουλος. Info: Θέατρο «Μεταξουργείο», Ακαδήμου 14, Ομόνοια, ώρα έναρξης: 20.00, τιμή: από 10 ευρώ, τηλ.: 2105234382 και 2105238475",http://www.topontiki.gr/article/294693/i-atzenta-tis-evdomadas
Culture,topontiki.gr,Ντουέντε θα πει… ψυχή μου μίλα!,20.10.2018,ΜΗΝAΣ ΒΙΝΤΙAΔΗΣ," Ντουέντε θα πει να είσαι νύχτα δίπλα στον χείμαρρο αυτοκινήτων της Πανεπιστημίου και να νιώθεις ότι είσαι στις όχθες του Γουαδαλκιβίρ που «έχει τα χέρια κόκκινα»… Ντουέντε θα πει να ακούς ελληνικά και να νομίζεις ότι ακούς ισπανικά. Το «όλε» ν’ ακούγεται «ζήσε». Ντουέντε θα πει να βρίσκεσαι σ’ ένα πολυτελές καφέ στο κέντρο της πόλης και να νομίζεις ότι βρίσκεσαι σ’ ένα άγνωστης ταυτότητας μοναστήρι, κάπου στην άκρη της γης. Ντουέντε θα πει να νομίζεις ότι ο Λόρκα, από εκεί ψηλά, κατέβηκε, κάθεται δίπλα σου μ’ ένα ποτήρι κρασί και παρατηρεί γυμνά κορίτσια δίπλα σε μαρμάρινους αϊτούς. Ντουέντε θα πει να μην έχει φεγγάρι στην Αθήνα και συ να δακρύζεις σε μια νύχτα τεσσάρων φεγγαριών στη Γρανάδα. Ντουέντε θα πει ν’ ακούς βιολοντσέλο και να νομίζεις ότι είναι ο άνεμος ο καθαρός κι ο άλλος, ο συννεφιασμένος, είναι δυο φασιανοί που περνούν πάνω από το «Ζόναρς»… Ντουέντε θα πει να μη σκέφτεσαι τα μάτια της, να μη σου λείπει το γέλιο της, να μην αναπολείς το σμίξιμό σας, μα να κλείνεις τα μάτια και να μυρίζεις την ευωδιά της μελαψής μανόλιας της κοιλιάς της… Ντουέντε θα πει στο κεφαλάκι της καρφίτσας να γυρνάει ο έρωτάς μου, όπου καρφίτσα είναι η βελόνα του παλιού πικάπ κι όχι κάτι που καρφώνει την ανάμνηση… Ντουέντε θα πει να μπορείς να μεταμορφώνεσαι, να μην είσαι μόνο ένας χαρισματικός τραγουδοποιός, ένας αξιόλογος συνθέτης, ένας παράξενος περφόρμερ, ένας ευρηματικός σκηνοθέτης, ένας θεατρίνος που σαρκάζει, μα να μπορείς να γίνεσαι φάντασμα με σάρκα και οστά, φωνή που μαγεύει, οδηγός… Ντουέντε θα πει να βρίσκεσαι στο «Ζόναρς», στην παρουσίαση του δίσκου με τα τραγούδια της παράστασης Ντουέντε (έσκισε στο Τέχνης και στη Θεσσαλονίκη και μέχρι την Κυριακή θα παρουσιάζεται στο Δημοτικό Πειραιά), ν’ ακούς τον Κραουνάκη, τον Γεροντίδη και τον Μπουγιώτη, τσέλο ο Ταμιωλάκης, πιάνο ο Ντρουμπογιάννης, να κρατάς στα χέρια σου ένα μικρό έργο τέχνης (Έπαρσις) και να νομίζεις ότι είσαι μόνος στην άκρη ενός γκρεμού και λες Ντουέντε… Και Ντουέντε σημαίνει… ψυχή μου μίλα, φώναξε, ζήσε! Σταμάτη, ευχαριστούμε για το δώρο…",http://www.topontiki.gr/article/293923/ntoyente-tha-pei-psyhi-moy-mila
