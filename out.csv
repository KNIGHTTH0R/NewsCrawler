subtopic,website,title,date,author,text,url
ΕΛΛΑΔΑ,kathimerini.gr,Δωρεά για τους ήρωες της πρώτης γραμμής από το «Στ. Νιάρχος»,2 Μαΐου 2020,ΠΕΝΝΥ ΜΠΟΥΛΟΥΤΖΑ,"Με δωρεά ύψους 11 εκατομμυρίων ευρώ το Ιδρυμα Σταύρος Νιάρχος θα συμβάλει στην οικονομική επιβράβευση περίπου 5.000 νοσηλευτών, γιατρών και προσωπικού καθαριότητας νοσοκομείων που βρέθηκαν στην πρώτη γραμμή της μάχης με την πανδημία, καθώς και στη διασφάλιση σίτισης και ψυχολογικής υποστήριξης ατόμων που έχουν πληγεί από τις κοινωνικοοικονομικές επιπτώσεις αυτής. Στο πλαίσιο της Διεθνούς Πρωτοβουλίας Δράσης για την COVID-19 του Ιδρύματος Σταύρος Νιάρχος ύψους 100 εκατομμυρίων δολαρίων, το Ιδρυμα ανακοίνωσε τον πρώτο κύκλο δωρεών σε χώρες και περιοχές που έχουν πληγεί περισσότερο από την πανδημία, αλλά και την Ελλάδα, ως τόπο «γέννησής του». Συνολικά, σε αυτόν τον πρώτο κύκλο θα διατεθούν 31.177.000 δολάρια με 35 δωρεές σε 23 χώρες της Ευρώπης και της Αφρικής καθώς και στις ΗΠΑ. Ειδικά για τη χώρα μας, το ΙΣΝ προσφέρει το ποσό των 7,5 εκατομμυρίων ευρώ (8,1 εκατομμύρια δολάρια) για να υποστηρίξει την «καρδιά του ΕΣΥ», και συγκεκριμένα το προσωπικό των νοσοκομείων όπου νοσηλεύονται ασθενείς με COVID-19. Οπως αναφέρει το Ιδρυμα, «σε ένδειξη της αναγνώρισης της αλτρουιστικής προσπάθειας των ηρώων της πρώτης γραμμής στη μάχη ενάντια στην πανδημία, οι οποίοι θέτουν τη ζωή τους σε κίνδυνο για να σώσουν ανθρώπινες ζωές, το ΙΣΝ θα προσφέρει ισάξια τιμητική αμοιβή σε περίπου 5.000 νοσηλευτές, γιατρούς και προσωπικό καθαριότητας που εργάζονται στις ΜΕΘ των νοσοκομείων αναφοράς για την COVID-19 ή σε κλινικές COVID-19». Υπενθυμίζεται ότι στο πλαίσιο της υπό εξέλιξης «Πρωτοβουλίας για την Υγεία» του ΙΣΝ, πραγματοποιούνται η αναμόρφωση και ο υλικοτεχνικός εξοπλισμός της δεύτερης ΜΕΘ και του τμήματος επειγόντων περιστατικών του νοσοκομείου «Ευαγγελισμός» σε συνεργασία με τους Θανάση και Μαρίνα Μαρτίνου. Επιπλέον, το ποσό των 2,5 εκατ. ευρώ θα διατεθεί για την επισιτιστική υποστήριξη, ευάλωτων οικονομικά κοινωνικών ομάδων. Ειδικότερα, θα γίνει προμήθεια τροφίμων των Κοινωνικών Παντοπωλείων σε όλους τους δήμους ανά την Ελλάδα για τη διασφάλιση άμεσης πρόσβασης σε βασικά επισιτιστικά αγαθά, ενώ θα εφαρμοστεί ένα διαφανές σύστημα voucher (κουπονιών) σε συνεργασία με δήμους ανά την Ελλάδα για την επισιτιστική υποστήριξη οικογενειών που έχουν πληγεί περισσότερο από την πανδημία (η δράση θα υλοποιηθεί από τον Σεπτέμβριο μέχρι τον Δεκέμβριο 2020). Τέλος, ένα εκατ. ευρώ θα διατεθούν για την εφαρμογή προγράμματος σε συνεργασία με την ελληνική πολιτεία για την αντιμετώπιση των ψυχολογικών συνεπειών της πανδημίας.  Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076328/article/epikairothta/ellada/dwrea-gia-toys-hrwes-ths-prwths-grammhs-apo-to-st-niarxos
ΕΛΛΑΔΑ,kathimerini.gr,Τέσσερις νέοι θάνατοι και έντεκα νέα κρούσματα κορωνοϊού στη χώρα το τελευταίο 24ωρο,2 Μαΐου 2020,kathimerini.gr,"Έντεκα νέα κρούσματα του κορωνοϊού SARS-CoV-2 στη χώρα μας ανακοίνωσε το υπουργείο Υγείας. Ο συνολικός αριθμός των κρουσμάτων είναι 2.517, εκ των οποίων το 55,5% αφορά άνδρες. Από αυτά, 578 (23%) θεωρούνται σχετιζόμενα με ταξίδι από το εξωτερικό και 1.181 (46,9%) είναι σχετιζόμενα με ήδη γνωστό κρούσμα. Σαράντα έξι συμπολίτες μας νοσηλεύονται διασωληνωμένοι. Η διάμεση ηλικία τους είναι 67 ετών. 13 (28,3%) είναι γυναίκες και οι υπόλοιποι άνδρες. To 89,1% έχει υποκείμενο νόσημα ή είναι ηλικιωμένοι 70 ετών και άνω. Επιπλέον, εξήντα τέσσερις ασθενείς έχουν εξέλθει από τις ΜΕΘ. Τέλος, έχουμε 4 ακόμα καταγεγραμμένους θανάτους και 134 θανάτους συνολικά στη χώρα. Οι 35 ήταν γυναίκες (26.1%) και οι υπόλοιποι άνδρες. Η διάμεση ηλικία των θανόντων συμπολιτών μας ήταν τα 74 έτη και το 89,6% είχε κάποιο υποκείμενο νόσημα ή/και ηλικία 70 ετών και άνω. Έχουν συνολικά ελεγχθεί 64.608 κλινικά δείγματα. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075591/article/epikairothta/ellada/tesseris-neoi-8anatoi-kai-enteka-nea-kroysmata-korwnoioy-sth-xwra-to-teleytaio-24wro
ΕΛΛΑΔΑ,kathimerini.gr,Μία παράβαση ανά λεπτό κατέγραφε η Τροχαία το 2019,2 Μαΐου 2020,ΑΛΕΞΑΝΔΡΑ ΚΑΣΣΙΜΗ,"Τον κακό τους εαυτό επανέφεραν στους δρόμους οι Ελληνες οδηγοί, αντιστρέφοντας την πτωτική πορεία των τροχαίων ατυχημάτων που σημειώθηκε τα περασμένα χρόνια. Το 2020 βρήκε τα μπλοκάκια της Τροχαίας να παίρνουν φωτιά, καθώς ο Ιανουάριος καταγράφηκε ως ένας ιδιαίτερα κακός μήνας για την οδική ασφάλεια με τα ατυχήματα να αυξάνονται κατά 16,6%. Ο πρώτος μήνας του έτους πήρε τη σκυτάλη από το επίσης ανησυχητικό 2019, το οποίο εμφάνισε αύξηση στα ατυχήματα σε σχέση με την προηγούμενη χρονιά, ανατρέποντας τη θετική εικόνα συνεχούς μείωσης που καταγραφόταν την τελευταία δεκαετία. Καθίσταται σαφές ότι η χώρα βρίσκεται πολύ μακριά από τον ευρωπαϊκό στόχο που ήθελε τη μείωση των τροχαίων ατυχημάτων στο ήμισυ το 2020, με τα νεότερα στοιχεία να καταδεικνύουν την αδυναμία ελέγχου των Ελλήνων οδηγών. Αυτονόητο ότι τις τελευταίες βδομάδες λόγω των περιοριστικών μέτρων κυκλοφορίας, μειώθηκαν δραστικά τροχαία και παραβάσεις. Η προάσπιση της οδικής ασφάλειας φαίνεται ότι αποτελεί ακόμα μακρινό στόχο για τα ελληνικά δεδομένα, καθώς το 2019 καταγράφηκε αύξηση των τροχαίων συμβάντων κατά 38 ατυχήματα, με μοναδικό ωστόσο θετικό στοιχείο τη μείωση κατά 1% των παθόντων (τραυματιών και θανάτων). Τα στοιχεία της Τροχαίας κάνουν λόγο για μισό εκατομμύριο παραβάσεις (492.338) περίπου στο σύνολο του έτους, το οποίο μεταφράζεται σε 56 παραβάσεις την ώρα, δηλαδή μία παράβαση ανά λεπτό! Οι πιο συχνές παραβάσεις «Πρωταθλητής» αναδεικνύεται η υπερβολική ταχύτητα (234.169 παραβάσεις), που αποτελεί και από τις βασικές αιτίες πρόκλησης ατυχημάτων/δυστυχημάτων. Χωρίς κράνος εντοπίστηκαν 52.089 δικυκλιστές, ενώ χωρίς δίπλωμα 50.456 άτομα. Αντίστοιχα χωρίς ζώνη ασφαλείας «πιάστηκαν» 34.594 άτομα. Εχοντας πιει «ένα ποτηράκι» παραπάνω έπιασαν το τιμόνι 31.557 οδηγοί, ενώ «χωρίς ΚΤΕΟ» κινούνταν 23.594 αυτοκίνητα και δίκυκλα. Το ένα χέρι στο τιμόνι και το άλλο στο κινητό τηλέφωνο είχαν 15.746 οδηγοί, ενώ 14.899 οδηγοί «αγνόησαν» το κόκκινο φανάρι. Μεταξύ των υπόλοιπων παραβάσεων που καταγράφηκαν είναι η κίνηση στο αντίθετο ρεύμα (11.711), οι αντικανονικοί ελιγμοί (7.602), το αντικανονικό προσπέρασμα (6.181), τα φθαρμένα ελαστικά (5.998), η παραβίαση προτεραιότητας (2.236), η μη χρήση παιδικών καθισμάτων (1.048) και η κίνηση στην αριστερή λωρίδα (αντί του δεξιού άκρου του δρόμου). Παράλληλα, στο πλαίσιο των παραβάσεων διαπιστώθηκε ότι 22.156 οχήματα διαφόρων τύπων (αυτοκίνητα, φορτηγά, μοτοσικλέτες) κυκλοφορούσαν χωρίς ασφαλιστική κάλυψη. Αναλυτικά το 2019 σε όλη τη χώρα σημειώθηκαν 665 δυστυχήματα έναντι 655 το 2018 καταγράφοντας αύξηση 1,5%. Τα σοβαρά ατυχήματα μειώθηκαν κατά 51 (-8,5%), καθώς από 601 το 2018, περιορίστηκαν στα 550 την επόμενη χρονιά. Συνολικά καθ’ όλη τη διάρκεια του 2019 σημειώθηκαν 9.525 ατυχήματα έναντι 9.377 την προηγούμενη χρονιά, αυξημένα κατά 1,6%. Οι θάνατοι στην άσφαλτο μειώθηκαν κατά 8, με τον συνολικό ωστόσο αριθμό να παραμένει σε υψηλά επίπεδα. Ειδικότερα το 2019 έχασαν τη ζωή τους 701 άτομα έναντι 709 το 2018. Μειώθηκαν κατά 59 οι σοβαροί τραυματισμοί, ενώ κατά 47 περιορίστηκαν οι ελαφρείς τραυματισμοί. Συγκεκριμένα την περασμένη χρονιά 642 άτομα τραυματίστηκαν σοβαρά (έναντι 701 το 2018) και 12.026 άτομα τραυματίστηκαν ελαφρά έναντι 12.073 το 2018. Η ποιοτική ανάλυση των δεδομένων καταδεικνύει ότι η πλειονότητα των τροχαίων είναι αποτέλεσμα ανθρώπινου λάθους και σχετίζονται με την οδηγική συμπεριφορά. Από τα 665 δυστυχήματα που καταγράφηκαν το 2019, τα 44 σχετίζονται με πεζούς, που αποτελούν και τους πλέον ευάλωτους χρήστες του δρόμου μαζί με τους ποδηλάτες. Συνολικά 39 δυστυχήματα προκλήθηκαν λόγω κίνησης οχήματος στο αντίθετο ρεύμα, 31 ήταν αποτέλεσμα απόσπασης προσοχής του οδηγού, 26 υπερβολικής ταχύτητας, ενώ 24 θανατηφόρα ατυχήματα προκλήθηκαν λόγω παραβίασης προτεραιότητας. Η παραβίαση του ερυθρού σηματοδότη οδήγησε σε 13 δυστυχήματα, ενώ τα υπόλοιπα (488) σχετίζονται με την οδηγική συμπεριφορά (αντικανονικό προσπέρασμα, μέθη κτλ.). Παράσυρση Ιδιαίτερη εντύπωση προκαλεί επίσης το γεγονός ότι ενώ 214 δυστυχήματα είναι αποτέλεσμα σύγκρουσης οχημάτων και 217 εκτροπής τους, συνολικά 155 δυστυχήματα αφορούν σε παράσυρση πεζού. Λιγότερα ατυχήματα προέκυψαν ύστερα από πρόσκρουση οχήματος (58) σε κάποιο τοίχο ή σταθερό σημείο και άλλα 21 σε ανατροπή του οχήματος.  Τα περισσότερα θανατηφόρα ατυχήματα στο εθνικό οδικό δίκτυο σημειώθηκαν στη Ν.Ε.Ο. Αθηνών - Θεσσαλονίκης (19), 16 στην Εγνατία Οδό και έξι στην Ν.Ε.Ο. Αθηνών - Πατρών. Στις κατοικημένες περιοχές καταγράφηκαν 238 δυστυχήματα και 386 στο υπόλοιπο οδικό δίκτυο (επαρχιακό). Σταθερές παραμένουν οι πλέον επικίνδυνες ώρες, καθώς η πλειονότητα των δυστυχημάτων σημειώθηκε από τα μεσάνυχτα έως τις 7 το πρωί (155), ενώ ακολουθούν οι ώρες μεταξύ 1 το μεσημέρι και 5 το απόγευμα (119 ατυχήματα) που αποτελεί και ώρα αιχμής της κυκλοφορίας. Με ιδιαίτερα αρνητικά στοιχεία ξεκίνησε το 2020, καθώς τα τροχαία που σημειώθηκαν σε ολόκληρη τη χώρα και προκάλεσαν τον θάνατο ή τον τραυματισμό, αυξήθηκαν κατά 16,6% σε σύγκριση με τον αντίστοιχο μήνα του 2019. Ειδικότερα τον Ιανουάριο του 2020 σημειώθηκαν 788 ατυχήματα σε όλη την επικράτεια, έναντι 676 τον αντίστοιχο μήνα του 2019. Αναλόγως αυξήθηκε και ο αριθμός των νεκρών που έφτασε τους 49 τον πρώτο μήνα του έτους, έναντι 44 θανάτων τον Ιανουάριο του 2019 (αύξηση 11,4%). Οι βαριά τραυματίες έφτασαν τους 46 έναντι 34 βαριά τραυματιών το 2019, αύξηση κατά 35,3%. Οι ελαφρά τραυματίες άγγιξαν τους 909 έναντι 758 τον Ιανουάριο του 2019, παρουσιάζοντας άνοδο 19,9%. Τις τελευταίες ημέρες πριν από την επιβολή των μέτρων περιορισμού στις μετακινήσεις καταγράφηκαν από την Τροχαία εντυπωσιακά (ανησυχητικά) στοιχεία ως προς τις παραβάσεις των οδηγών. Ειδικότερα στο πλαίσιο στοχευμένης δράσης της Τροχαίας την εβδομάδα 9 έως 15 Μαρτίου 2020 πραγματοποιήθηκαν έλεγχοι σε 22.360 οχήματα, με έμφαση στην υπερβολική ταχύτητα και την οδήγηση υπό την επίδραση οινοπνεύματος. Ειδικότερα στο πρόγραμμα «παράβαση της εβδομάδας», που σχεδιάστηκε και εφαρμόζεται από τη Διεύθυνση Τροχαίας Αστυνόμευσης του Αρχηγείου της Ελληνικής Αστυνομίας, για την αντιμετώπιση των «επικίνδυνων» τροχονομικών παραβάσεων από 971 συνεργεία Τροχαίας, που συγκροτήθηκαν σε όλη τη χώρα, ελέγχθηκαν συνολικά 22.360 οχήματα και βεβαιώθηκαν 4.444 παραβάσεις για υπερβολική ταχύτητα και 165 για οδήγηση υπό την επίδραση οινοπνεύματος. Η πλειονότητα των παραβάσεων σημειώθηκε στο οδικό δίκτυο της Θεσσαλονίκης (922), της Αττικής (604), της Κορινθίας (278), της Πιερίας (270), του Κιλκίς (227) και των Ιωαννίνων (196). Σωφρονισμός και νέος ΚΟΚ Η ανανέωση του Κώδικα Οδικής Κυκλοφορίας βρίσκεται στο επίκεντρο των συζητήσεων του υπουργείου Υποδομών και Μεταφορών με γνώμονα την ενίσχυση της οδικής ασφάλειας. Ωστόσο, ειδικοί επισημαίνουν ότι κλειδί της επιτυχίας ενός ΚΟΚ είναι η αυστηρή αστυνόμευση. Ως προς το περιεχόμενό του, στόχος της κυβέρνησης είναι οι ποινές να λειτουργήσουν κατασταλτικά με το βλέμμα στραμμένο στον σωφρονισμό και όχι σε πιθανά εξοντωτικά οικονομικά πρόστιμα. Ειδικότερα αναμένεται η μείωση ορισμένων προστίμων, με την προϋπόθεση της διασφάλισης της εισπραξιμότητας. Ταυτόχρονα εξετάζεται η κατάργηση της διάταξης περί διά βίου αφαίρεσης του διπλώματος οδήγησης, καθώς κρίνεται ότι δεν έχει τον σωφρονιστικό χαρακτήρα που επιβάλλεται να έχει μια ποινή, ενώ σε ορισμένες περιπτώσεις θα αφαιρείται η άδεια οδήγησης του οδηγού, αλλά όχι η άδεια κυκλοφορίας του οχήματος. Στο επίκεντρο των συζητήσεων των αρμοδίων είναι το ζήτημα των ορίων κατανάλωσης αλκοόλ. Με δεδομένο ότι μεγάλος αριθμός ατυχημάτων είναι αποτέλεσμα της υπερβολικής κατανάλωσης από τους οδηγούς, πολλοί είναι υπέρμαχοι της άποψης ότι το όριο πρέπει να μηδενιστεί. Εχει διαπιστωθεί ότι, με εξαίρεση την Σουηδία, όσες ευρωπαϊκές χώρες έχουν υιοθετήσει αυστηρότερους κανονισμούς στην κατανάλωση αλκοόλ παρουσιάζουν και αναλογικά μεγαλύτερη ποσοστιαία μείωση των θυμάτων. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075518/article/epikairothta/ellada/mia-paravash-ana-lepto-kategrafe-h-troxaia-to-2019
ΕΛΛΑΔΑ,kathimerini.gr,Σάμος: Μεγάλη φωτιά στη δομή προσφύγων στο Βαθύ (βίντεο),2 Μαΐου 2020,kathimerini.gr,"Πυρκαγιά εκδηλώθηκε περιμετρικά του Κέντρου Υποδοχής και Ταυτοποίησης στο Βαθύ της Σάμου λίγο πριν τις δέκα το βράδυ της Κυριακής. Ισχυρές δυνάμεις της Πυροσβεστικής επιχειρούν εκεί, ενώ σημαντικός αριθμός από τους διαμένοντες στον καταυλισμό, αιτούντες άσυλο, τον έχουν εγκαταλείψει φοβούμενοι την επέκταση της. Νωρίτερα, είχε εκδηλωθεί κι άλλη πυρκαγιά, από άγνωστη μέχρι στιγμής αιτία, καταστρέφοντας σκηνές και παραπήγματα του καταυλισμού. Πυρκαγιά ξέσπασε στο ΚΥΤ  #Βαθύ#Σάμος  πριν από μια ώρα αφήνοντας περίπου 100 άτομα χωρίς καταφύγιο. Οι ομάδες μας είναι κοντά στο σημείο, σε ετοιμότητα να προσφέρουν ιατρική περίθαλψη & ψυχολογική υποστήριξη στους πληγέντες.  pic.twitter.com/xD5m8dDrKO Πηγή: ΑΠΕ-ΜΠΕΗ «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075606/article/epikairothta/ellada/samos-megalh-fwtia-sth-domh-prosfygwn-sto-va8y-vinteo
ΕΛΛΑΔΑ,kathimerini.gr,Ιερώνυμος σε Μητσοτάκη: Ανοίξτε τους ναούς,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Επιστολή προς τον πρωθυπουργό κ. Κυριάκο Μητσοτάκη απέστειλε ο Αρχιεπίσκοπος Αθηνών κ. Ιερώνυμος ως πρόεδρος της Διαρκούς Ιεράς Συνόδου (ΔΙΣ) ζητώντας του να ανοίξουν οι ναοί, με την τήρηση των προληπτικών μέτρων που θα υποδείξει το ιατρικό επιτελείο. Σύμφωνα με ασφαλείς πληροφορίες της «Κ», ανάλογη επιστολή έχει στείλει στην υπουργό Παιδείας και Θρησκευμάτων κ. Νίκη Κεραμέως η Εκκλησία της Κρήτης. Εμφανίζεται δηλαδή μία σύμπνοια των 96 μητροπολιτών όλης της χώρας υπέρ του αιτήματος, έχοντας μαζί τους τον κλήρο, την ίδια στιγμή που η Εκκλησία τήρησε τα μέτρα που αποφάσισε η κυβέρνηση κατά τη διάρκεια του Πάσχα. Σήμερα μάλιστα πολλοί ναοί άνοιξαν άτυπα, ενώ μητροπολίτες εξέφρασαν την έντονη δυσφορία τους γιατί οι ναοί δεν συμπεριλαμβάνονται στον κυβερνητικό σχεδιασμό για την άρση των μέτρων και στις εκκλησίες. Η εκδήλωση με τον γύρο της μπάντας με επικεφαλής την Άλκηστη Πρωτοψάλτη στους δρόμους της Αθήνας επιβάρυνε το κλίμα. Ειδικότερα, σύμφωνα με πληροφορίες της «Κ», ο κ. Ιερώνυμος στην προς τον πρωθυπουργό επιστολή που συντάχθηκε την Τετάρτη και εστάλη την Πέμπτη, και η οποία δεν έχει σχέση με τη «συναυλία» της Α. Πρωτοψάλτη κάνει μνεία των «φιλόχριστων αισθημάτων του» και τον αποκαλεί «πιστό χριστιανό». Κατόπιν: - Εξιστορεί όσα μέτρα έλαβε η Εκκλησία κατά τη Μεγάλη Εβδομάδα και το Πάσχα, τηρώντας τις οδηγίες της κυβέρνησης στο πλαίσιο της προσπάθειας περιορισμού της διασποράς του κορωνοϊού, - Αναφέρει τις επιθέσεις που δέχθηκε η Εκκλησία ακόμη και από «σκληροπυρηνικούς» πιστούς που ήθελαν να αντιδράσει στα κυβερνητικά μέτρα περί Θείων Λειτουργιών χωρίς πιστούς. - Ζητά να συμπεριληφθούν και οι ναοί στις προβλέψεις για σταδιακής άρσης των περιοριστικών μέτρων. Συγκεκριμένα, ο κ. Ιερώνυμος ζητά την λειτουργία των ναών με την τήρηση της απόστασης των δύο μέτρω, του ενός τόμου ανά 15 τ.μ., την χρήση αντισηπτικών και μασκών και την απαγόρευση προσέλευσης των πιστών που ανήκουν σε ευπαθείς υγειονομικά ομάδες. Σύσσωμη η Εκκλησία στη χώρα φέρεται να έχει ενοχληθεί διότι στο σχεδιασμό περί σταδιακής άρσης των περιοριστικών μέτρων δεν περιλαμβάνονται οι ναοί. Η ΚΥΑ για τα περιοριστικά μέτρα σε όλους τους χώρους λατρείας ανεξαρτήτως θρησκείας και δόγματος, ισχύει έως τις 4 Μαϊου, ενώ ο όποιος κυβερνητικός σχεδιασμός εμφανίζεται να μιλά για «επανεκκίνηση» των ναών την 1η Ιουνίου. «Η Εκκλησία τήρησε ευλαβικά τα κυβερνητικά μέτρα παρά τις πιέσεις των πιστών. Αντ’ αυτού, δεν έλαβε ένα ευχαριστώ για τη στάση της ενώ αγνοείται και από τον κυβερνητικό σχεδιασμό για την άρση των μέτρων» δήλωσε στην «Κ» εκκλησιαστικός παράγοντας. Να σημειωθεί ότι η επιστολή έχει ιδιαίτερη βαρύτητα διότι υπογράφεται από τον Αρχιεπίσκοπο ως πρόεδρο της ΔΙΣ και με την σύμφωνη γνώμη της ΔΙΣ. Το επόμενο βήμα είναι να τοποθετεί η Ιεραρχία επί του θέματος, δηλαδή οι 82 ιεράρχες της Εκκλησίας της Ελλάδος (συνολικά 96 μαζί  με την Εκκλησία της Κρήτης). Ήδη άλλωστε, ο μητροπολίτης Κερκύρας φέρεται να έχει στείλει ανάλογη επιστολή στην κ. Κεραμέως ενώ ενδεικτικό του κλίματος δυσφορίας είναι πως σήμερα σε αρκετές μητροπόλεις, ναοί ενεργοποίησαν τα εξωτερικά τους ηχεία και άφησαν τους πιστούς να εισέλθουν εκκλησία για να προσευχηθούν. Το κλίμα επιβάρυνε η μουσική περιοδεία στους δρόμους της Αθήνας της κ. Πρωτοψάλτη. Ενδεικτικά, ο Μητροπολίτης Στασών και Μετεώρων κ. Θεόκλητος φέρεται να είπε πως «όταν οι επιτάφιοι δεν βγήκαν, όταν οι λιτανείες των ιερών εικόνων ακόμα και με μεμονωμένους ιερείς δεν βγαίνουν και γίνονται αυτά μέσα στην Αθήνα τότε εμείς είμαστε υποχρεωμένοι να κάνουμε το ίδιο. Άρα λοιπόν και τις πόρτες ανοίξαμε και τα μικρόφωνα ανοίξαμε και τις καμπάνες χτυπάμε και είμαστε εδώ για να απολογηθούμε σε όποιον έχει το παράπονο του».  «Όποιοι άπλωσαν χέρι στην Εκκλησία τους κόπηκε…» δήλωσε ο Μητροπολίτης Ιερισσού Θεόκλητος επικαλούμενος μία παλιά φράση του μακαριστού Αρχιεπισκόπου Χριστόδουλου, και εμφανιζόμενος λάβρος κατά της συμπεριφοράς της κυβέρνησης προς τον κ. Ιερώνυμο και τη ΔΙΣ πρόσθεσε: «Αν έχουν σκοπό να ταπεινώσουν την Εκκλησία και να ισχύσει στην Εκκλησία, στην Ελλάδα, ο καισαροπαπισμός η επιβολή του κράτους απέναντι στην Εκκλησία, δεν θα περάσει». Από την πλευρά του, ο Μητροπολίτης Λαρίσης Ιερώνυμος, ανέφερε ότι «δεν μπορεί μία αγαπημένη κατά τα άλλα τραγουδίστρια, να περιδιαβαίνει με μεγάφωνα την Αθήνα για να εμψυχώσει τους Έλληνες και να απαγορεύεται αυτό από τις ενορίες, να βάλουν μεγάφωνα για να ακούν οι πιστοί στη συνοικία το θείο λόγο, από τους ιερείς και τους ψαλτάδες τους. Η εκκλησία στις μέρες του εγκλεισμού δεν εμψύχωνε τους πολίτες;». Όλοι αναμένουν πλέον τις ανακοινώσεις της κυβέρνησης. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075598/article/epikairothta/ellada/ierwnymos-se-mhtsotakh-anoi3te-toys-naoys
ΕΛΛΑΔΑ,kathimerini.gr,To «μαύρο πρόβατο» που γίνεται παράδειγμα,2 Μαΐου 2020,ΗΛΙΑΣ ΜΠΕΛΛΟΣ,"Η αποτελεσματικότητα και η ευελιξία της ελληνικής διοίκησης στην πρώτη φάση της κρίσης ανέδειξαν μια νέα εικόνα αξιοπιστίας για τη χώρα, συμβάλλοντας στο χτίσιμο σχέσεων εμπιστοσύνης εντός και εκτός συνόρων. Παράλληλα, επαυξάνουν την αξία του brand «Ελλάδα» ως ενός ασφαλούς επενδυτικού και τουριστικού προορισμού. Αυτό γίνεται ολοένα και πιο σαφές από το κλιμακούμενο κύμα θετικής δημοσιότητας σε μεγάλα μέσα του εξωτερικού, από τις δηλώσεις ξένων ηγετών και διπλωμάτων αλλά και από το ενδιαφέρον που καταγράφεται για εν εξελίξει αλλά και νέα projects. Η χώρα, από παράδειγμα προς αποφυγήν, γίνεται παράδειγμα προς μίμηση. Παρουσιάζει στον κόσμο μια νέα εθνική ταυτότητα, ένα νέο, σύγχρονο πρόσωπο μιας χώρας που μπορεί και τα καταφέρνει στα δύσκολα. Τώρα ο πρωθυπουργός και το επιτελείο του, βασιζόμενοι σε αυτό το γεγονός, επεξεργάζονται ένα σχέδιο που φιλοδοξεί όχι μόνο να επανεκκινήσει την οικονομία, να περιορίσει τις επιπτώσεις και να την οδηγήσει σε ανάκαμψη, αλλά και να εκμεταλλευτεί την νέα εικόνα της χώρας για να προσελκύσει επενδύσεις, επισκέπτες και ανθρώπινο ταλέντο. Hδη καταρτίζεται ένα οργανωμένο πλάνο μετασχηματισμού του οικονομικού μοντέλου της χώρας ανά κλάδο, που θα αναπτύσσει και νέους τομείς πέρα από τον τουρισμό, επενδύοντας στους ανθρώπους και στην τεχνολογία. H στροφή στην ψηφιακή και απομακρυσμένη λειτουργία πολλών δράσεων βελτιώνει ήδη την παραγωγικότητα και μειώνει το κόστος σε όλους τους κλάδους, ενώ σταδιακά βελτιώνεται και το customer service και η αγορά εργασίας γίνεται πιο ευέλικτη και αποτελεσματική, εξηγεί ο Γιώργος Τσόπελας, πρόεδρος και διευθύνων σύμβουλος της McKinsey & Company, Ελλάδας και Κύπρου, η οποία συνεισφέρει ενεργά στη χάραξη κλαδικών στρατηγικών της κυβέρνησης για τον περιορισμό των απωλειών και την επανεκκίνηση της οικονομίας. «Οι ξένες επενδύσεις ωφελούνται και από το βελτιωμένο brand name της Ελλάδας αλλά και από τα μέτρα που θα πάρει η πολιτεία για την επανεκκίνηση της οικονομίας, τα οποία θα διευκολύνουν την επιχειρηματικότητα και τις επενδύσεις», σημειώνει. Την ίδια ώρα, υπάρχει ήδη πλήθος ενδείξεων πως οι νέες τάσεις –όπως ο ανασχεδιασμός των διεθνών εφοδιαστικών αλυσίδων και ο ευρωπαϊκός επαναπατρισμός δραστηριοτήτων, το re-shoring, όπως χαρακτηριστικά αναφέρεται, που είχαν εγκατασταθεί σε απομακρυσμένες χώρες χαμηλού κόστους– μπορούν να ωφελήσουν μακροπρόθεσμα την Ελλάδα. Είναι ενδεικτικό πως στα συμπεράσματα του Ευρωπαϊκού Συμβουλίου αυτή την εβδομάδα ρητώς αναφέρεται πως «είναι υψίστης σημασίας να αυξήσουμε τη στρατηγική αυτονομία της Ενωσης και να παραγάγουμε βασικά αγαθά στην Ευρώπη». Αλλωστε ήδη καταγράφεται αύξηση των εξαγωγών αγροτικών ή και μεταποιημένων προϊόντων, καθώς η Ελλάδα έχει επιτύχει να υποκαταστήσει άλλες προμηθεύτριες χώρες που βρέθηκαν εκτός παραγωγής, αναφέρουν οι φορείς των Ελλήνων εξαγωγέων. Το ίδιο συμβαίνει και με ενδιάμεσα προϊόντα αλλά και με ορυκτά. Τα πλεονεκτήματα Στον τουρισμό η χώρα αναγνωρίζεται πλέον ευρέως ως ένας εκ των ασφαλέστερων προορισμών βάσει της επιτυχημένης διαχείρισης και της περιορισμένης εξάπλωσης του ιού σε σχέση με ανταγωνιστές (Ιταλία, Ισπανία, Τουρκία). Η Ιωάννα Δρέττα, διευθύνουσα σύμβουλος της Marketing Greece, μιλάει για μια νέα ταυτότητα για την Ελλάδα: μια χώρα που την ακολουθούν οι λέξεις ασφάλεια, ανθρωπιά, αλληλεγγύη, αποτελεσματικότητα, φροντίδα, ευθύνη. «Μαζί με άλλες διαχρονικές αξίες όπως το φιλότιμο, η φιλοξενία, η αγάπη για τη ζωή, τον άνθρωπο, τη φύση, η Ελλάδα μέσα στην πανδημία κατάφερε να δημιουργήσει ένα νέο άυλο κεφάλαιο ανυπολόγιστης αξίας. Αυτή την υπεραξία λοιπόν καλούμαστε να την κωδικοποιήσουμε, να την αναδείξουμε και να εισπράξουμε τα οφέλη της με τον καλύτερο δυνατό τρόπο, στην οικονομία, στις ξένες επενδύσεις, στις διεθνείς σχέσεις, στον τουρισμό». Η κ. Δρέττα τη χαρακτηρίζει «ένα σημαντικό όπλο ήπιας ισχύος που θα τη βοηθήσει τα μέγιστα στη διαδικασία ανάκαμψής της». Και η αγορά ακινήτων όμως μπορεί να ωφεληθεί από το βελτιωμένο brand της χώρας: «Ακόμα και εν μέσω της κρίσης, υπάρχουν σαφείς ενδείξεις ότι η ζήτηση για επενδύσεις στην Ελλάδα είναι σταθερά αυξημένη, καθώς σε όλη την περίοδο του lockdown ξένοι και εγχώριοι επενδυτές δίνουν σταθερά το στίγμα τους ότι είναι και θα παραμείνουν ενεργοί», σημειώνει ο CEO του ελληνικού γραφείου της αμερικανικής εταιρείας ακινήτων Pepper Hellas, Θωμάς Ζιώγας, MRICS. Κάνει λόγο δε για «επαυξημένη ανάγκη για χώρους logistics, όχι μόνον ως αποτέλεσμα της αναβάθμισης της χώρας ως πύλης της Ευρώπης, αλλά και ως αποτέλεσμα της αλματώδους ανάπτυξης του e-commerce». Στον τομέα της κατοικίας, προσθέτει, «οι ξένοι επενδυτές παρουσιάζουν αμείωτο ενδιαφέρον τόσο για παραθεριστική κατοικία όσο και για κατοικίες τύπου golden visa στα κέντρα των πόλεων, ενισχυμένο και από την αναβάθμιση του εθνικού συστήματος υγείας και την αποτελεσματική διαχείριση της πανδημίας». Η αναβάθμιση των υπηρεσιών παροχής υγείας θα βοηθήσει και στο γενικότερο concept προβολής της χώρας ως ενός ασφαλούς προορισμού για ιατρικό τουρισμό, αποκατάστασης και αποθεραπείας, αλλά και μετεγκατάστασης συνταξιούχων, επισημαίνει ο CEO της PwC Ελλάδας, Μάριος Ψάλτης. Προσθέτει επίσης ότι, καθώς η κρίση επιτάχυνε την αναβάθμιση του τομέα της δημόσιας υγείας, αναδύεται και η ανάγκη για επενδύσεις σε ιατρικά ερευνητικά προγράμματα καθώς και για τη δημιουργία εφεδρικής δυναμικότητας στα νοσοκομεία. «Αυτή είναι μια περιοχή που θα μπορούσε η χώρα να επενδύσει εκμεταλλευόμενη τα νοσοκομειακά πανεπιστήμια και αξιοποιώντας ευρωπαϊκούς πόρους, και να συνδυαστεί με τον επαναπατρισμό Ελλήνων επιστημόνων που θα στελεχώσουν αυτή την προσπάθεια». Η εμπιστοσύνη που χτίζεται δημιουργεί ήδη ένα κίνητρο επαναπατρισμού νέων επιστημόνων από το εξωτερικό, υπογραμμίζει ο Μάριος Ψάλτης. Η χώρα σας εντυπωσίασε με την αποφασιστικότητά της Τις νέες προσδοκίες που έχει καλλιεργήσει η Ελλάδα αποκαλύπτουν στην «Κ» οι πρέσβεις Γερμανίας, ΗΠΑ και Ισραήλ. Το θετικό σοκ των ελληνικών επιδόσεων στη διαχείριση της κρίσης στη διεθνή κοινότητα είναι ορατό από το πώς αντιμετωπίζεται πλέον η Ελλάδα. Ο πρέσβης της Γερμανίας στη χώρα μας Ερνστ Ράιχελ δηλώνει στην «Κ» πως «η ανταπόκριση της Ελλάδας έχει εντυπωσιάσει με τον επαγγελματισμό και την αποφασιστικότητά στην αντιμετώπιση της παγκόσμιας κρίσης της πανδημίας του κορωνοϊού. Η ανάκαμψη από  την επακόλουθη οικονομική  κρίση θα απαιτήσει παρόμοια χαρακτηριστικά. Η Γερμανία, ως στενός εταίρος της χώρας στην Ευρωπαϊκή Ένωση και παραδοσιακά ο μεγαλύτερος επενδυτής, θα βρίσκεται στο πλευρό της Ελλάδας». Ο πρέσβης των ΗΠΑ Τζέφρεϊ Πάιατ επισημαίνει στην «Κ» πως αυτή η αποτελεσματική διαχείριση της πανδημίας από την Ελλάδα, συμπεριλαμβανομένης της επιτυχημένης και καινοτόμου ψηφιοποίησης πολλών κυβερνητικών διαδικασιών, «έχει κερδίσει τον έπαινο πολλών διεθνών εταίρων και μέσων πληροφόρησης και θα δημιουργήσει εμπιστοσύνη στην Ελλάδα ως επενδυτικό προορισμό». Τονίζει δε πως «συνεχίζουμε να ενθαρρύνουμε τις αμερικανικές επενδύσεις σε κρίσιμους τομείς, όπως η ενέργεια και οι υποδομές –περιλαμβανομένου του λιμένα της Αλεξανδρούπολης και της μονάδας επαναεριοποίησης υγροποιημένου φυσικού αερίου–, οι νέες άδειες για αιολικά πάρκα και το Ναυπηγείο της Ελευσίνας, μακροπρόθεσμα προγράμματα των οποίων η στρατηγική αξία δεν έχει αλλάξει». Ο Αμερικανός διπλωμάτης αποκαλύπτει επίσης πως έχει επικοινωνήσει επανειλημμένως με τον υπουργό Υγείας Βασίλη Κικίλια «προκειμένου να συζητήσω επενδύσεις στον τομέα της υγείας: Η Pfizer είναι η ναυαρχίδα των επενδύσεων του αμερικανικού τομέα της υγείας εδώ, και μάλιστα στη Βόρεια Ελλάδα, αλλά υπάρχουν πολύ περισσότερα που μπορούν να γίνουν, περιλαμβανομένης της παραγωγής γενοσήμων και των κλινικών δοκιμών». Προσθέτει μάλιστα πως οι ΗΠΑ «συνεχίζουμε να βλέπουμε μεγάλες προοπτικές στον τομέα του τουρισμού και προσβλέπουμε σε αύξηση της συνεργασίας σε ένα ευρύ φάσμα τομέων. Στεκόμαστε σταθερά στο πλευρό της Ελλάδας». Ο πρέσβης του Ισραήλ Γιόσι Αμράνι εξηγεί στην «Κ» ότι «γίνονται διαβουλεύσεις και ανταλλαγές για τον καλύτερο τρόπο αντιμετώπισης της πανδημίας μεταξύ των δύο χωρών μας, τόσο σε επίπεδο κορυφής όσο και σε επαγγελματικό επίπεδο. Οι εντυπώσεις μου, τις οποίες έχω μοιραστεί με την κυβέρνησή μου, σχετικά με τον τρόπο που η Ελλάδα αντιμετωπίζει την πρόκληση είναι ότι αποτελεί παράδειγμα για χώρες ίδιου μεγέθους με παρόμοια πολιτικά συστήματα. Ο ρόλος της ηγεσίας, της επιστήμης, της ιατρικής και της πολιτικής είναι που κάνουν την Ελλάδα να ξεχωρίζει». Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075529/article/epikairothta/ellada/to-mayro-provato-poy-ginetai-paradeigma
ΕΛΛΑΔΑ,kathimerini.gr,Ανοίγει το βράδυ η Νέα Παραλία Θεσσαλονίκης,2 Μαΐου 2020,kathimerini.gr,"Την άρση των μέτρων περιορισμού της κυκλοφορίας στη Νέα Παραλία της Θεσσαλονίκης, από απόψε (στις 22:00), ανακοίνωσε ο περιφερειάρχης Κεντρικής Μακεδονίας Απόστολος Τζιτζικώστας, ύστερα από επικοινωνία με τον υφυπουργό Πολιτικής Προστασίας Νίκο Χαρδαλιά. Ο κ. Τζιτζικώστας ανέφερε ότι σε συνεννόηση με τον δήμαρχο Θεσσαλονίκης Κωνσταντίνο Ζέρβα κρίθηκε ότι «δεν είναι σκόπιμο να παραταθεί εκ νέου ο περιορισμός της κυκλοφορίας στον σημαντικότερο ίσως ελεύθερο χώρο της πόλης της Θεσσαλονίκης» και σημείωσε ότι από απόψε η μετακίνηση στη Νέα Παραλία είναι ελεύθερη για όλους, όμως ισχύουν οι γενικοί περιορισμοί στις μετακινήσεις, μέχρι τις 4 Μαΐου. Στο πλαίσιο αυτό απηύθυνε έκκληση σε όλους τους πολίτες για σύνεση και υπευθυνότητα και τους κάλεσε να τηρούν τις αποστάσεις και τα μέτρα αυτοπροστασίας. «Πρέπει όλοι να αποφύγουμε φαινόμενα συγχρωτισμού και πολυπληθούς παρουσίας στο παραλιακό μέτωπο της Θεσσαλονίκης», είπε και σημείωσε ότι μόνο έτσι δεν θα διακινδυνεύσουμε νέα επιβολή περιορισμών. Ο κ. Τζιτζικώστας ευχαρίστησε τους Θεσσαλονικείς, για τους οποίους τόνισε ότι «έδειξαν υψηλό αίσθημα κοινωνικής ευθύνης όλο αυτό το διάστημα του περιορισμού των μετακινήσεων, τηρώντας στη συντριπτική πλειοψηφία τους τα μέτρα προστασίας». Τόνισε ότι το «κλείσιμο» της Νέας Παραλίας δεν ήταν εύκολη απόφαση, όμως ήταν αναγκαία και εκ του αποτελέσματος αποδείχτηκε σωστή. Παραθέτοντας στοιχεία του ΕΟΔΥ, γνωστοποίησε ότι «η Θεσσαλονίκη βρίσκεται χαμηλά σε αριθμό κρουσμάτων κορωνοϊού αναλογικά με τον πληθυσμό της» και ευχαρίστησε την αστυνομία για την τήρηση των περιοριστικών μέτρων. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075619/article/epikairothta/ellada/anoigei-to-vrady-h-nea-paralia-8essalonikhs
ΕΛΛΑΔΑ,kathimerini.gr,Στην εποχή της μάσκας με εισαγωγές και εγχώρια παραγωγή,2 Μαΐου 2020,TΑΣΟΣ ΤΕΛΛΟΓΛΟΥ,"Οι χώρες της Ασίας τις επέβαλαν σε τέτοιο βαθμό που η Σιγκαπούρη «τιμωρεί» τις χώρες των οποίων οι πρεσβείες δεν έχουν φροντίσει οι υπήκοοί τους που ζουν στην πόλη-κράτος να έχουν προμηθευθεί μάσκες (οι πρεσβείες έχουν την υποχρέωση εφοδιασμού μασκών σε πολίτες τους που ζουν στη Σιγκαπούρη). Στην Αυστρία, οι μεγάλες αλυσίδες καταστημάτων έχουν υποχρέωση να προμηθεύουν με μάσκες τους πελάτες τους. Στη Γερμανία, πλέον και τα τελευταία από τα 16 κρατίδια συνέστησαν τη χρήση μάσκας στους κλειστούς δημόσιους χώρους και στα μέσα μαζικής μεταφοράς. Και η Ελλάδα μεταβαίνει στην «εποχή της μάσκας», αν και οι ειδικοί είχαν αρχικά τοποθετηθεί κατά της χρήσης της από τον γενικό πληθυσμό. Ο πρωθυπουργός και ο αρχηγός της αξιωματικής αντιπολίτευσης φορούν μάσκες όταν επισκέπτονται νοσοκομεία, ωστόσο ορισμένοι από τους διευθυντές κλινικών δεν φορούν μάσκες, «που δεν προστατεύουν από τίποτα όταν δεν αφορούν θεραπεία μολυσματικού ασθενή», όπως είπε χαρακτηριστικά στην «Κ» καθηγητής πανεπιστημίου στο γενικό νοσοκομείο του Ρίου στην Πάτρα. Κανένα άλλο θέμα της εποχής κορωνοϊού δεν δίχασε τόσο πολύ ειδικούς και κοινή γνώμη όσο η χρήση της μάσκας. Ο καθηγητής Σωτήρης Τσιόδρας και η ομάδα των 26 επιστημόνων που τον πλαισιώνουν δεν ήταν οι μόνοι στις συστάσεις προς τον γενικό πληθυσμό «να μην κάνει χρήση μάσκας επειδή δημιουργεί ψεύτικο συναίσθημα ασφάλειας και να χρησιμοποιείται λάθος και μπορεί να προκαλέσει περισσότερα προβλήματα από εκείνα που μπορεί να λύσει». Η επιτροπή Τσιόδρα καθώς και το υπουργείο Μεταφορών και Συγκοινωνιών συνιστούν τώρα τη χρήση μασκών σε κλειστούς χώρους και στα ΜΜΜ. Το μόνο πρόβλημα είναι ότι για την αρχή θα χρειαστούμε 200 εκατομμύρια «κομμάτια». Προφύλαξη Συνεργάτες του πρωθυπουργού, που διαδραμάτισαν σημαντικό ρόλο στη μεταφορά προστατευτικού εξοπλισμού από την Κίνα στην Ελλάδα στα τέλη Μαρτίου –για τις ανάγκες του ΕΣΥ χρειάστηκαν 20 εκατομμύρια μάσκες, το μεγαλύτερο μέρος των οποίων βρίσκεται ακόμη σε μια αποθήκη στα Οινόφυτα– τονίζουν ότι ο αριθμός αυτός είναι αδύνατον να καλυφθεί λόγω του σκληρού ανταγωνισμού που μαίνεται στις διεθνείς αγορές και ειδικότερα στην Κίνα, η οποία παράγει πάνω από το 92% του εξοπλισμού αυτού. Ετσι, παραπέμπουν είτε σε πάνινες μάσκες που θα πλένονται και θα επαναχρησιμοποιούνται είτε σε αυτό που το Ινστιτούτο Ρόμπερτ Κοχ στη Γερμανία αποκαλεί «προστασία στόματος-μύτης», δηλαδή σε οποιουδήποτε είδους υφασμάτινο κάλυμμα της περιοχής μύτης-στόματος ώστε να συγκρατούνται τα σταγονίδια. Η πόλη της Ιένας στη Θουριγκία επέβαλε πρώτη αυτή την υποχρέωση στους κατοίκους και πολύ γρήγορα, παρά την έκρηξη των κρουσμάτων εξαιτίας ταξιδιωτών που είχαν μεταβεί για σκι στις Αυστριακές Αλπεις (Τιρόλο), μηδένισε τα κρούσματά της. Η βιομηχανία Lariplast, που παράγει πλαστικά στη Λάρισα και στη Γαλλία, θα παράγει από αύριο έναν μεγάλο αριθμό μασκών την ημέρα χάρη σε δύο μηχανές που έφερε από την Κίνα και συναρμολόγησε την περασμένη εβδομάδα στη Λάρισα. «Αρχισα να σκέφτομαι την απόφαση στις 31 Μαρτίου», είπε στην «Κ» ο Γιάννης Τσερέπας, μέτοχος και διευθύνων σύμβουλος της εταιρείας, «και την επομένη αποφάσισα να επενδύσω με τον συνεταίρο μου (σ.σ. την εταιρεία Animus) 3 εκατ. ευρώ. Η δυσκολία ήταν να πάρω τις μηχανές από άλλους που τις διεκδικούσαν...». Ο κ. Τσερέπας και ο συνεταίρος του πήραν τις μηχανές από Γερμανούς ανταγωνιστές που τις διεκδικούσαν, προσφέροντας πολύ περισσότερα χρήματα στους Κινέζους. Η σειρά παραγωγής θα είναι σε θέση να παράγει μάσκες FFP-2 και FFP-3. Oι δύο αυτοί τύποι φιλτράρουν –σε αντίθεση με τις απλές χειρουργικές μάσκες που δεν προστατεύουν από σωματίδια– το 94% με 99% των σωματιδίων στον αέρα. Προκαλούν όμως μεγαλύτερη δυσκολία στην αναπνοή και γι’ αυτό δεν μπορούν να φορεθούν για πάρα πολλές ώρες. Η απλή μάσκα δεν προστατεύει από ιό που μεταφέρεται μέσω αέρα, καθώς δεν «κλείνει» σχεδόν αεροστεγώς, όπως γίνεται με τις μάσκες που ανάλογα με τον βαθμό προσαρμογής τους στο πρόσωπο επιτρέπουν τη δίοδο του αέρα από 11% έως 5%. Η βιομηχανία της Λάρισας θα παράγει 300.000 μάσκες την ημέρα, καλύπτοντας πάντως ένα μικρό μέρος των αναγκών. Η εταιρεία θα παράγει και απλές μάσκες και σύμφωνα με τις πληροφορίες της «Κ» θα τις διανέμει μέσα από εμπορικά κανάλια - φαρμακεία και φαρμακαποθήκες. Κάποια συμβατική σχέση με το κράτος δεν υπάρχει, πέραν του γεγονότος ότι η κυβέρνηση και η Περιφέρεια έκαναν τα πάντα για να πάρει η εταιρεία από τη Λάρισα τις σχετικές άδειες μέσα σε μία εβδομάδα, όπως διαβεβαίωσαν την «Κ» τόσο ο κ. Τσερέπας όσο και ο περιφερειάρχης Θεσσαλίας, Κώστας Αγοραστός. Το επόμενο βήμα Σύμφωνα με πληροφορίες της «Κ», για τη σωστή χρήση της μάσκας θα υπάρξει σχετικό πρωτόκολλο που θα κοινοποιηθεί τόσο από τον ΕΟΔΥ όσο και από την κυβέρνηση, με στόχο να μην υπάρξουν μεγαλύτερα προβλήματα από εκείνα που θα λυθούν. Να σημειωθεί ότι σε ευρωπαϊκές χώρες όπως η Γερμανία η χρήση μάσκας συνιστάται εκεί όπου δεν είναι δυνατόν σε κλειστούς χώρους να τηρηθεί η ελάχιστη απόσταση του ενάμισι μέτρου... Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075521/article/epikairothta/ellada/sthn-epoxh-ths-maskas-me-eisagwges-kai-egxwria-paragwgh
ΕΛΛΑΔΑ,kathimerini.gr,Ευθ. Λέκκας για τον σεισμό στην Κρήτη: Δεν υπάρχει λόγος ανησυχίας,2 Μαΐου 2020,kathimerini.gr,"Καθησυχαστικός εμφανίστηκε ο πρόεδρος του Οργανισμού Αντισεισμικού Σχεδιασμού και Προστασίας (ΟΑΣΠ), Ευθύμιος Λέκκας για τον  ισχυρό σεισμό έντασης 5,9 βαθμών της κλίμακας Ρίχτερ  που σημειώθηκε λίγο πριν τις 4 το απόγευμα νότια της Ιεράπετρας Κρήτης. «Ο σεισμός αυτός καταγράφηκε στο προωθημένο τμήμα του ελληνικού τόξου ενώ τον ακολούθησαν δύο μετασεισμοί της τάξεως των 5 και 5,5 βαθμών της κλίμακας Ρίχτερ. Οι μετασεισμοί είναι ένα θετικό σημάδι καθώς δείχνουν πως αποκλιμακώνεται η ένταση στην περιοχή», ανέφερε μιλώντας στο cretapost, ο Ευθύμιος Λέκκας ενώ παράλληλα τόνισε πως «δεν υπάρχει λόγος ανησυχίας καθώς αυτή η πλευρά του τόξου προξενεί μεγάλους σεισμούς αλλά ευτυχώς είναι πολύ μακριά από κατοικημένες περιοχές». Σεισμοί και έρευνες στα οικόπεδα ΑΟΖ Έντονη είναι η συζήτηση που έχει δημιουργηθεί τα τελευταία χρόνια για το αν οι έρευνες που πραγματοποιούνται στα οικόπεδα ΑΟΖ της Ελλάδος επηρεάζουν την σεισμική δραστηριότητα στη χώρα. «Δεν υπάρχει καμία απολύτως επιρροή. Είμαι κατηγορηματικός σε αυτό. Ούτε οι έρευνες, ούτε καν οι εξορύξεις όποτε και αν γίνουν δεν είναι ικανά να επηρεάσουν τις τεκτονικές πλάκες. Η πρόκληση ενός σεισμούς απαιτεί τεράστιες δυνάμεις που δεν έχουν καμία σχέση με τις δυνάμεις των ερευνών ή των εξορύξεων στα οικόπεδα της ΑΟΖ παγκοσμίως», τόνισε σχετικά ο κ. Λέκκας. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076433/article/epikairothta/ellada/ey8-lekkas-gia-ton-seismo-sthn-krhth-den-yparxei-logos-anhsyxias
ΕΛΛΑΔΑ,kathimerini.gr,Στους 136 οι θάνατοι στη χώρα από τον κορωνοϊό - Δύο νεκροί στη Βόρεια Ελλάδα,2 Μαΐου 2020,ΜΑΡΙΑΝΝΑ ΚΑΚΑΟΥΝΑΚΗ,"Στους 136 φθασαν οι θάνατοι από τον νέο κορωνοϊό στην Ελλάδα, καθώς κατέληξαν ένας άνδρας και μία γυναίκα στη Βόρεια Ελλάδα. Το 135ο θύμα ήταν 80 χρόνων με υποκείμενα νοσήματα και κατέληξε στη ΜΕΘ του νοσοκομείου Παπανικολάου.  Το 136ο θύμα του κορωνοϊού είναι μία γυναίκα 59 ετών που νοσηλευόταν στη ΜΕΘ του ΠΓΝ Αλεξανδρούπολης. Σύμφωνα με πληροφορίες η άτυχη γυναίκα που ήταν θετική στον κορωνοϊό και έπασχε επίσης από υποκείμενα νοσήματα. Πηγή: skai.grΗ «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075637/article/epikairothta/ellada/stoys-136-oi-8anatoi-sth-xwra-apo-ton-korwnoio---dyo-nekroi-sth-voreia-ellada
ΕΛΛΑΔΑ,kathimerini.gr,Πρωτοβουλία για περισσότερο χώρο στα καταστήματα εστίασης,2 Μαΐου 2020,kathimerini.gr,"Πρωτοβουλία για συνεννόηση με την ΚΕΔΕ, ώστε, όπου είναι εφικτό, οι δήμοι να προχωρήσουν σε αύξηση του εξωτερικού χώρου που παραχωρούν σε καταστήματα εστίασης για τραπεζοκαθίσματα, με στόχο την αύξηση του αριθμού των πελατών που μπορεί να εξυπηρετήσει κάθε επιχείρηση εστίασης, ανέλαβε ο υπουργός Εσωτερικών Τάκης Θεοδωρικάκος. Σε επικοινωνία που είχε με τον πρόεδρο της ΚΕΔΕ Δημήτρη Παπαστεργίου, ο υπουργός Εσωτερικών έθεσε το θέμα και αντιμετωπίζεται θετικά η προοπτική να παραχωρηθεί επιπλέον χώρος, όπου καθίσταται αυτό δυνατόν. «Θα εξετάσουμε με την ΚΕΔΕ τη βέλτιστη λύση, για να στηρίξουμε τους επαγγελματίες. Θα κάνουμε τα πάντα για να διευκολυνθεί ο επαγγελματικός κόσμος», τόνισε στον ΑΝΤ1 και πρόσθεσε ότι «στόχος τής κυβέρνησης είναι να διευκολυνθούν οι επιχειρήσεις, για να μείνουν όρθιες οι ίδιες αλλά και οι θέσεις εργασίας». Αναφερόμενος στην οικονομία γενικότερα και την ύφεση που δημιουργείται λόγω της κρίσης, ο κ. Θεοδωρικάκος είπε ότι, με τα μέτρα που ανακοίνωσε προ ημερών ο υπουργός Οικονομικών, είναι εφικτή η επιστροφή σε δυναμική ανάπτυξη από το επόμενο έτος. Για τη στάση της αξιωματικής αντιπολίτευσης, τόνισε ότι «αν θέλει να είναι πραγματικά χρήσιμη, πρέπει να συμβάλλει με λογικές συνεννόησης και όχι επαναφοράς σε ένα λαϊκίστικό παρελθόν που δεν έχει νόημα». Σε ό,τι αφορά την 'Αδεια Ειδικού Σκοπού, ο κ. Θεοδωρικάκος ξεκαθάρισε ότι παρατείνεται τουλάχιστον έως το τέλος Μαΐου για όσους έχουν παιδιά στο Δημοτικό, ενώ για εκείνους που έχουν παιδιά που φοιτούν στο Γυμνάσιο, η 'Αδεια Ειδικού Σκοπού θα χρησιμοποιείται κατά τις ημέρες που τα παιδιά τους βρίσκονται στο σπίτι, καθώς θα γίνονται εκ περιτροπής τα μαθήματα. Ο υπουργός διευκρίνισε, επίσης, ότι η μετακίνηση από και προς τα νησιά του Αργοσαρωνικού, θα επιτρέπεται μόνο για εργασία. Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076401/article/epikairothta/ellada/prwtovoylia-gia-perissotero-xwro-sta-katasthmata-estiashs
ΕΛΛΑΔΑ,kathimerini.gr,Στα θρανία στις 11 Μαΐου η Γ' Λυκείου-Τα σχέδια για τη σχολική χρονιά,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Από την Γ' Λυκείου στις 11 Μαΐου θα ξεκινήσει το άνοιγμα των σχολικών μονάδων η ηγεσία του υπουργείου Παιδείας. Μέχρι στιγμής δεν έχει αποφασιστεί εάν θα ανοίξουν μαζί και οι υπόλοιπες τάξεις του Λυκείου. Σε γενικές γραμμές το άνοιγμα αναμένεται να είναι τμηματικό διότι δεν είναι εύκολο το «άπλωμα» στις αίθουσες τόσων μαθητών, δηλαδή η τοποθέτησή τους με βάση τα μέτρα προστασίας (ένας μαθητής σε κάθε θρανίο κλπ), ειδικά στην Αθήνα όπου δεν επαρκούν οι αίθουσες. Μετά την 11η Μαΐου θα ακολουθήσουν Γυμνάσια και Δημοτικά ανά Δευτέρα, ενώ θα υπάρξει τουλάχιστον μια εβδομάδα παράταση του σχολικού έτους με τις πανελλαδικές εξετάσεις να προσδιορίζονται γύρω στις 20 Ιουνίου. Τα Δημοτικά πιθανόν να ανοίξουν κάνοντας λιγότερες ώρες καθημερινά προς το τέλος Μαΐου αν και υπάρχουν έντονες διαφωνίες ως προς αυτό, ειδικά μεταξύ των γιατρών. Για να οριστικοποιηθεί το οτιδήποτε θα πρέπει να υπάρξει προηγουμένως οριστικοποίηση για το πότε θα επιστρέψουν οι γονείς στη δουλειά.  Εύλογη πάντως είναι η εφαρμογή μέτρων όπως ένας μαθητής σε κάθε θρανίο, χρήση αντισηπτικών κλπ, μέτρα που αναμένεται να ληφθούν και κατά τις πανελλαδικές εξετάσεις.  Τέλος, εξετάζεται πρόβλεψη για την επιστροφή ευπαθών ομάδων εκπαιδευτικών. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075632/article/epikairothta/ellada/sta-8rania-stis-11-maioy-h-g-lykeioy-ta-sxedia-gia-th-sxolikh-xronia
ΕΛΛΑΔΑ,kathimerini.gr,"Νομοσχέδιο Υπ. Δικαιοσύνης: Νέα αδικήματα για τρομοκρατία, βαριές ποινές για ευρωπαϊκές απάτες",2 Μαΐου 2020,ΙΩΑΝΝΑ ΜΑΝΔΡΟΥ,"Βαριά αδικήματα για τις απάτες σε βάρος της Ευρωπαϊκής Ενωσης, τις διασυνοριακές εγκληματικές πράξεις αλλά και την τρομοκρατία περιλαμβάνονται σε νομοσχέδιο του υπουργείου Δικαιοσύνης που ενσωματώνει στην ελληνική νομοθεσία ευρωπαϊκές οδηγίες. Ανάμεσα στις ρυθμίσεις, που εισηγήθηκε στο υπουργικό συμβούλιο ο υπουργός Δικαιοσύνης Κωνσταντίνος Τσιάρας, προβλέπεται πως τα αδικήματα κατά της περιουσίας της Ευρωπαϊκής Ενωσης διώκονται πλέον βαρύτερα και η ευρωπαϊκή περιουσία εξομειώνεται με την εθνική περιουσία. Έτσι πλέον ποινικά αδικήματα με βαρύτερες ποινές θα είναι - η διασυνοριακή απάτη σχετικά με τον Φ.Π.Α. - οι πράξεις υποβολής ανακριβών ή ελλιπών δηλώσεων ή παρασιώπησης πληροφοριών, παράνομης λήψης και παρακράτησης επιχορηγήσεων και παροχών, που έχουν ως αποτέλεσμα τη μείωση εσόδων του προϋπολογισμού της Ευρωπαϊκής Ένωσης. Παράλληλα διευρύνεται η ποινική μεταχείριση όσων εμπλέκονται με τρομοκρατικές πράξεις και προβλέπονται νέα αδικήματα. Με την ενσωμάτωση της σχετικής ευρωπαϊκής  Οδηγίας, νέα ποινικά αδικήματα θα είναι -η οργάνωση ή με οποιοδήποτε τρόπο διευκόλυνση ταξιδιών με σκοπό την τρομοκρατία, - η κλοπή, εκβίαση και πλαστογραφία που σχετίζονται με τρομοκρατική δραστηριότητα. Προβλέπονται, επίσης, ειδικές διατάξεις για τη διεθνή συνεργασία και την πρόσβαση, συγκέντρωση και διαβίβαση πληροφοριών σχετικά με την τρομοκρατία, ενώ λαμβάνεται ειδική πρόνοια για τα θύματα της τρομοκρατίας, καθώς προβλέπεται η παροχή κατάλληλης ιατρικής περίθαλψης σε αυτά αμέσως μετά την τρομοκρατική επίθεση και για όσο διάστημα είναι απαραίτητο. Παράλληλα με νέες διατάξεις παρέχεται αυξημένη προστασία στα ανήλικα που έχουν ποινικές εμπλοκές στο πλαίσιο της εφαρμογής του ευρωπαϊκού εντάλματος σύλληψης. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076006/article/epikairothta/ellada/nomosxedio-yp-dikaiosynhs-nea-adikhmata-gia-tromokratia-varies-poines-gia-eyrwpaikes-apates
ΕΛΛΑΔΑ,kathimerini.gr,Κάλυμνος: Εντοπίστηκε μεγάλη ποσότητα εκρηκτικών,2 Μαΐου 2020,kathimerini.gr,"Μεγάλη ποσότητα εκρηκτικών υλών στην Κάλυμνο βρήκαν άνδρες του Αστυνομικού Τμήματος Καλυμνίων. Ειδικότερα, στο πλαίσιο αστυνομικής έρευνας εντοπίστηκε σε δύσβατη περιοχή της Καλύμνου υπαίθριος χώρος «καβάτζα», στον οποίο βρέθηκαν και κατασχέθηκαν 44 αυτοσχέδιες κατασκευές αποτελούμενες από εκρηκτική ύλη συνολικού βάρους 33 κιλών και 499 γραμμάριων. Για την υπόθεση διεξάγεται προανάκριση από το Αστυνομικό Τμήμα Καλυμνίων. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075638/article/epikairothta/ellada/kalymnos-entopisthke-megalh-posothta-ekrhktikwn
ΕΛΛΑΔΑ,kathimerini.gr,Τουρκικό δεξαμενόπλοιο εντοπίστηκε να κινείται ύποπτα μεταξύ Σάμου και Χίου,2 Μαΐου 2020,ΓΙΑΝΝΗΣ ΣΟΥΛΙΩΤΗΣ,"Περιστατικό παρόμοιο με εκείνο που εκτυλίχθηκε τα ξημερώματα της 16ης Μαρτίου, όταν τουρκικό φορτηγό πλοίο με παράτυπους μετανάστες προσάραξε στο λιμάνι της Κέας, συνέβη χθες το πρωί στο κεντρικό Αιγαίο. Ένα παλιό τουρκικό δεξαμενόπλοιο που είχε αποπλεύσει από το λιμάνι του Αλι Αγά εντοπίστηκε στις 8.30 το πρωί να πραγματοποιεί ύποπτους πλόες στη θαλάσσια περιοχή μεταξύ Σάμου και Χίου, κινούμενο άλλοτε στα διεθνή και άλλοτε στα τουρκικά χωρικά ύδατα. Οι ελληνικές αρχές βρίσκονταν σε ετοιμότητα και άμεσα ένα Πλοίο Ανοικτής Θάλασσας (ΠΑΘ) του Λιμενικού πήρε εντολή να κινηθεί κοντά στο δεξαμενόπλοιο, ενώ στην περιοχή βρισκόταν και καράβι του Πολεμικού Ναυτικού. Τα στελέχη του Λιμενικού προχώρησαν σε ενέργειες αναγνώρισης του φορτηγού πλοίου ωστόσο, ο καπετάνιος του δεν ανταποκρίθηκε. Καλά ενημερωμένες πηγές επισημαίνουν ότι ακολούθησαν νέες περισσότερο δυναμικές κινήσεις από ελληνικής πλευράς καθώς και ότι υπήρξε προετοιμασία για  επέμβαση των ειδικών δυνάμεων του Λιμενικού στο πλοίο. Τελικά, στις 12.30 το μεσημέρι  και ενώ βρισκόταν κοντά στο Αγαθονήσι άλλαξε ρότα και επέστρεψε στα τουρκικά χωρικά ύδατα κινούμενο νότια με κατεύθυνση προς Ρόδο. Σύμφωνα με πηγές του Λιμενικού, τα χαρακτηριστικά του πλοίου προσομοίαζαν με εκείνα του δεξαμενόπλοιου που προσάραξε στην Κέα και μολονότι δεν επιβεβαιώθηκε, θεωρείται πιθανό ότι μετέφερε μετανάστες στην Ελλάδα.  Μόλις χθες η «Κ» δημοσίευσε ρεπορτάζενόψει πιθανής απόπειρας μεταφοράς στην Ελλάδα μεγάλου αριθμού μεταναστών και προσφύγων με μεγάλα τουρκικά δεξαμενόπλοια, ενώ σχετικές πληροφορίες είχαν δημοσιευθεί  Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1072309/article/epikairothta/ellada/toyrkiko-de3amenoploio-entopisthke-na-kineitai-ypopta-meta3y-samoy-kai-xioy
ΕΛΛΑΔΑ,kathimerini.gr,Ν. Παπαθανάσης: Πρέπει να μάθουμε να ζούμε με την μάσκα,2 Μαΐου 2020,kathimerini.gr,"«Πρέπει να μάθουμε να ζούμε με την μάσκα, όπως μάθαμε να ζούμε με το κράνος στις μηχανές και την ζώνη ασφαλείας στο αυτοκίνητο. Το κράτος δεν ήρθε για να έχει κάποιο άλλο όφελος», είπε σήμερα το πρωί σε συνέντευξή του στον τηλεοπτικό σταθμό ΑΝΤ1 ο υφυπουργός Ανάπτυξης και Επενδύσεων Νίκος Παπαθανάσης. Ο υφυπουργός συμπλήρωσε ότι «θα δοθούν οδηγίες και για το πώς μπορεί να φτιάξει κάποιος μάσκα μόνος του, στο σπίτι του». Όπως είπε ο κ. Παπαθανάσης, «δεν αλλάζει το όριο του 1 πελάτη ανά 15 τ.μ. στα σούπερ μάρκετ, όμως στα μικρά εμπορικά καταστήματα το όριο, σε κατάστημα έως 20 τ.μ., είναι η ταυτόχρονη παρουσία έως 4 ατόμων, προσωπικού και υπαλλήλων, αυξανόμενου κατά 1 προσώπου ανά επιπλέον 10 τ.μ.». «Προβλέπονται αυστηρά μέτρα για εργαζόμενους και πελάτες, με υποχρεωτική χρήση μάσκας στα καταστήματα και στους κλειστούς χώρους (σημ: όπως και στα ταξί και στα ΜΜΜ), από όλους και επιπλέον με γάντια και άλλα είδη προστασίας από το προσωπικό, αλλά και απολύμανσης των χώρων και των αντικειμένων που χρησιμοποιούνται πχ. στα κομμωτήρια, όπου οι πελάτες θα πηγαίνουν μόνο με ραντεβού, προς αποφυγή συνωστισμού», συμπλήρωσε ο ίδιος. Ο κ. Παπαθανάσης ανέφερε ακόμη ότι θα υπάρξουν τις επόμενες ημέρες λεπτομερείς οδηγίες για τους όρους που πρέπει να τηρούνται ανά περίπτωση και ανά κατάστημα, πχ. στην εστίαση, αναφέροντας πάντως ότι σε οριζόντια μέτρα υπάρχουν πάντοτε και ιδιαίτερες περιπτώσεις. Ο υφυπουργός είπε σχετικά με τον έλεγχο της αγοράς ότι σήμερα γίνονται 500 έλεγχοι κάθε ημέρα, από διάφορα κλιμάκια, τονίζοντας ότι οι έλεγχοι θα ενταθούν, ο στόχος ωστόσο, όπως υπογράμμισε, δεν είναι η επιβολή προστίμων, αλλά η συμμόρφωση με το νέο πλαίσιο, για την προστασία όλων. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075930/article/epikairothta/ellada/n-papa8anashs-prepei-na-ma8oyme-na-zoyme-me-thn-maska
ΕΛΛΑΔΑ,kathimerini.gr,Αρθρο Μπιλ Γκέιτς αποκλειστικά στην «Κ» για την Ελλάδα: Μια παγκόσμια προσέγγιση για την καταπολέμηση του COVID-19,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Τις τελευταίες εβδομάδες έχω μιλήσει με δεκάδες ειδικούς για τον CΟVID-19 και υπάρχουν σαφείς ενδείξεις ότι η ασθένεια κάνει διακρίσεις, με διάφορους τρόπους: σκοτώνει τους ηλικιωμένους συχνότερα απ’ ό,τι τους νέους, τους άνδρες συχνότερα από τις γυναίκες και επηρεάζει δυσανάλογα τους φτωχούς. Αλλά ιδού κάτι για το οποίο δεν έχω δει κανένα αντίστοιχο στοιχείο: ότι ο CΟVID-19 κάνει διακρίσεις με βάση την εθνικότητα. Ο ιός δεν ενδιαφέρεται για τα σύνορα.Το αναφέρω αυτό επειδή από τη στιγμή που ο κόσμος έμαθε για αυτόν τον ιό στις αρχές Ιανουαρίου, οι κυβερνήσεις επικεντρώθηκαν στις δικές τους εθνικές απαντήσεις – πώς μπορούν να προστατεύσουν τους ανθρώπους που ζουν μέσα από τα σύνορά τους. Και αυτό είναι κατανοητό. Αλλά με έναν τόσο μολυσματικό και ευρέως διαδεδομένο ιό, οι ηγέτες πρέπει επίσης να αναγνωρίσουν ότι, εφόσον υπάρχει κάπου CΟVID-19, αυτό αφορά τους ανθρώπους παντού.Ο CΟVID-19 δεν έχει πλήξει ακόμη πολλές χώρες χαμηλού και μεσαίου εισοδήματος. Δεν είμαστε βέβαιοι για ποιον λόγο. Αλλά αυτό που ξέρουμε είναι ότι η ασθένεια τελικά θα εξαπλωθεί ευρέως σε αυτά τα έθνη, και χωρίς περισσότερη βοήθεια, τα κρούσματα και οι θάνατοι θα είναι πιθανώς χειρότερα από οτιδήποτε έχουμε δει μέχρι στιγμής. Σκεφτείτε το εξής: o CΟVID-19 έχει κατακλύσει πόλεις όπως η Νέα Υόρκη, αλλά τα νούμερα δείχνουν ότι ακόμη και ένα νοσοκομείο του Μανχάταν έχει περισσότερα κρεβάτια εντατικής φροντίδας από τις περισσότερες αφρικανικές χώρες. Εκατομμύρια θα μπορούσαν να πεθάνουν.Δεν χρειάζεται να ζείτε σε μια αναπτυσσόμενη χώρα για να ανησυχήσετε ότι αυτό μπορεί να σας επηρεάσει. Ακόμη και αν τα πλούσια έθνη επιτύχουν να επιβραδύνουν την ασθένεια τους επόμενους μήνες, ο CΟVID-19 θα μπορούσε να επιστρέψει αν η πανδημία παραμείνει αρκετά σοβαρή αλλού. Είναι πιθανώς μόνο θέμα χρόνου προτού ένα μέρος του πλανήτη μολύνει ξανά κάποιο άλλο.Αυτός είναι ο λόγος για τον οποίο χρειαζόμαστε μια παγκόσμια προσέγγιση για την καταπολέμηση αυτής της νόσου. Το πώς αυτή διαμορφώνεται σίγουρα θα αλλάζει, καθώς εξελίσσεται η πανδημία. Αλλά υπάρχουν τουλάχιστον τρία βήματα τα οποία οι παγκόσμιοι ηγέτες –ιδίως εκείνοι που συμμετέχουν στο G20– μπορούν να κάνουν αμέσως τώρα.Το πρώτο είναι να διασφαλίσουν ότι οι παγκόσμιοι πόροι για την καταπολέμηση αυτής της πανδημίας κατανέμονται αποτελεσματικά – πράγματα όπως μάσκες, γάντια και διαγνωστικά τεστ. Τελικά, ελπίζουμε ότι θα είναι αρκετά για όλους. Αλλά από τη στιγμή που η παγκόσμια προσφορά είναι περιορισμένη, χρειάζεται να κάνουμε δύσκολες επιλογές με έξυπνους τρόπους. Δυστυχώς, για την ώρα, αυτό δεν συμβαίνει πάντα.Υπάρχουν κάποια ζητήματα στα οποία οι ηγέτες αρχίζουν να συμφωνούν – για παράδειγμα, ότι οι υγειονομικοί εργαζόμενοι της πρώτης γραμμής θα πρέπει να εξεταστούν πρώτοι και να έχουν κατά προτεραιότητα πρόσβαση σε εξοπλισμό ατομικής προστασίας. Αλλά σκεφτείτε τις επιλογές που κάνουμε σε μεγαλύτερη κλίμακα: Πώς αυτές οι μάσκες και τα τεστ κατανέμονται σε μια κοινότητα ή σε ένα έθνος έναντι κάποιου άλλου; Αυτή τη στιγμή η απάντηση οδηγεί συχνά σε μια προβληματική ερώτηση: Ποιος είναι ο πλειοδότης;Είμαι ένας μεγάλος υποστηρικτής του καπιταλισμού – αλλά κάποιες αγορές απλώς δεν λειτουργούν κατάλληλα σε μια πανδημία και η αγορά για τις προμήθειες διάσωσης είναι ένα προφανές παράδειγμα. Ο ιδιωτικός τομέας έχει να διαδραματίσει έναν σημαντικό ρόλο, αλλά αν η στρατηγική μας για την καταπολέμηση του COVID-19 μετατραπεί σε έναν πόλεμο πλειοδοσίας μεταξύ των χωρών, τότε αυτή η ασθένεια θα σκοτώσει πολύ περισσότερους ανθρώπους απ’ ό,τι θα έκανε σε διαφορετική περίπτωση.Πρέπει να διαθέσουμε πόρους με βάση τη δημόσια υγεία και τις ιατρικές ανάγκες. Υπάρχουν πολλοί βετεράνοι των επιδημιών Εμπολα και HIV που μπορούν να βοηθήσουν να χαράξουμε τις κατευθυντήριες γραμμές για να το πετύχουμε, και οι ηγέτες τόσο των ανεπτυγμένων όσο και των αναπτυσσόμενων χωρών πρέπει να συνεργαστούν με τον Παγκόσμιο Οργανισμό Υγείας (ΠΟΥ) και τους εταίρους του για να τις καταγράψουν. Στη συνέχεια, όλα τα έθνη που συμμετέχουν πρέπει να συμφωνήσουν δημοσίως με αυτές τις οδηγίες, ώστε όλοι να είναι υπόλογοι. Αυτές οι συμφωνίες θα είναι ιδιαιτέρως σημαντικές όταν θα γίνει τελικά διαθέσιμο ένα εμβόλιο για τον COVID-19, διότι ο μόνος τρόπος με τον οποίο μπορούμε να τερματίσουμε απολύτως αυτήν την πανδημία είναι η ανοσοποίηση των ανθρώπων απέναντί της.Αυτό με φέρνει στο δεύτερο βήμα που πρέπει να κάνουν οι ηγέτες: να δεσμευθούν στην αναγκαία χρηματοδότηση R&D (έρευνα και ανάπτυξη) για την παρασκευή ενός εμβολίου.Εχουν υπάρξει πολύ λίγες θετικές ιστορίες για τον COVID-19, αλλά μία από αυτές αφορά την επιστήμη. Πριν από τρία χρόνια, το ίδρυμά μας, το Wellcome Trust, και διάφορες κυβερνήσεις θέσπισαν τον Συνασπισμό για τις Καινοτομίες Επιδημιολογικής Ετοιμότητας (CEPI). Ο στόχος ήταν να επιταχύνουμε τη διαδικασία της δοκιμής εμβολίων και να χρηματοδοτήσουμε νέους, γρηγορότερους τρόπους ανάπτυξης ανοσοποιήσεων. Αν ένας νέος ιός επρόκειτο να αρχίσει να εξαπλώνεται σε ολόκληρο τον κόσμο, θέλαμε να είμαστε έτοιμοι.Ο CEPI ήδη αναπτύσσει τουλάχιστον οκτώ δυνητικά εμβόλια για τον COVID-19 και οι ερευνητές αισθάνονται βέβαιοι ότι θα έχουν έτοιμο τουλάχιστον ένα μέσα σε 18 μήνες. Αυτό θα ήταν το πιο σύντομο χρονικό διάστημα που θα έχει χρειαστεί ποτέ ο άνθρωπος από τη στιγμή που είδε ένα εντελώς καινούργιο παθογόνο μέχρι τη στιγμή που ανέπτυξε ένα εμβόλιο εναντίον του. Το χρονοδιάγραμμα αυτό, ωστόσο, εξαρτάται από τη χρηματοδότηση. Πολλά έθνη έχουν συνεισφέρει στον CEPI τις τελευταίες δύο εβδομάδες, αλλά ο συνασπισμός χρειάζεται τουλάχιστον 2 δισ. δολάρια για το έργο του. Αυτό είναι μόνο χονδρικά το νούμερο –η καινοτομία είναι μια απρόβλεπτη επιχείρηση– αλλά οι ηγέτες του G20 πρέπει τώρα να αναλάβουν ουσιαστικές δεσμεύσεις.Θα πρέπει επίσης να αναγνωρίσουν ότι αυτή η χρηματοδότηση είναι μόνο για τη δημιουργία του εμβολίου και όχι για την παραγωγή ή την παράδοσή του, που θα απαιτήσουν ακόμη περισσότερα χρήματα και προγραμματισμό. Αυτό είναι το τρίτο θέμα που θα πρέπει να αρχίσει να σκέφτεται το G20.Δεν είμαστε σίγουροι ακόμη για το ποια εμβόλια θα είναι τα πιο αποτελεσματικά και το καθένα απαιτεί μοναδική τεχνολογία για τη δημιουργία του. Αυτό σημαίνει ότι τα έθνη πρέπει να επενδύσουν τώρα σε πολλά διαφορετικά είδη εγκαταστάσεων παραγωγής, γνωρίζοντας ότι κάποια δεν θα χρησιμοποιηθούν ποτέ. Διαφορετικά, θα χάσουμε μήνες από τη στιγμή που το εργαστήριο θα αναπτύξει μια ανοσοποίηση, περιμένοντας τον σωστό παραγωγό ώστε να αποκτήσει την απαιτούμενη κλίμακα.Ενα άλλο στοιχείο που θα πρέπει να ληφθεί υπόψη είναι το κόστος: εάν ο ιδιωτικός τομέας είναι πρόθυμος να βγει μπροστά και να φτιάξει αυτό το εμβόλιο, για παράδειγμα, δεν θα πρέπει να χάσει χρήματα για να το κάνει. Ταυτόχρονα, οποιοδήποτε εμβόλιο για τον COVID-19 πρέπει να χαρακτηριστεί «παγκόσμιο δημόσιο αγαθό» και να παραμείνει προσιτό και προσβάσιμο σε όλους. Ευτυχώς, υπάρχουν οργανώσεις όπως η Gavi, η Συμμαχία Εμβολίων, η οποία έχει μακρά ιστορία να βοηθάει τα έθνη χαμηλού και μεσαίου εισοδήματος ώστε να έχουν πρόσβαση σε κρίσιμους εμβολιασμούς.Τις τελευταίες δύο δεκαετίες, σε μεγάλο βαθμό χάρη στην υποστήριξη από το Ηνωμένο Βασίλειο, η Gavi συνεργάστηκε με τον ΠΟΥ και τη UNICEF για την εισαγωγή 13 νέων εμβολίων, συμπεριλαμβανομένου του εμβολίου για τον Eμπολα, στις 73 φτωχότερες χώρες του κόσμου. Είναι πρόθυμοι και ικανοί να κάνουν το ίδιο με ένα εμβόλιο για τον COVID-19, αλλά και αυτοί χρειάζονται περισσότερη χρηματοδότηση. Συγκεκριμένα, η Gavi θα χρειαστεί 7,4 δισ. δολάρια για τα επόμενα πέντε χρόνια – και αυτό είναι μόνο για να διατηρήσει την τρέχουσα προσπάθεια ανοσοποίησης. Η παράδοση εμβολίου για τον COVID-19 θα κοστίσει ακόμη περισσότερο.Αυτές οι ετικέτες τιμών, πολλών δισεκατομμυρίων δολαρίων, ίσως φαίνονται πολλά χρήματα – ιδίως σε μια εποχή κατά την οποία ολόκληρες οικονομίες επιβραδύνουν. Αλλά δεν είναι τίποτα σε σύγκριση με το κόστος μιας πρόχειρης προσπάθειας ανοσοποίησης και μιας πιο μακράς έξαρσης.Εδώ και 20 χρόνια ζητώ από τους παγκόσμιους ηγέτες να επενδύσουν στην υγεία των φτωχότερων ανθρώπων του κόσμου. Εχω υποστηρίξει ότι ήταν το σωστό – και είναι. Αλλά οι πανδημίες μάς θυμίζουν ότι η βοήθεια προς τους άλλους δεν είναι απλώς το σωστό. Είναι και το έξυπνο.Η ανθρωπότητα, εξάλλου, δεν συνδέεται μόνο με κοινές αξίες και κοινωνικούς δεσμούς. Είμαστε επίσης συνδεδεμένοι βιολογικά, μέσα από ένα μικροσκοπικό δίκτυο μικροβίων που συνδέει την υγεία του ενός με την υγεία όλων των υπολοίπων.Σε αυτή την πανδημία είμαστε όλοι συνδεδεμένοι. Αντίστοιχη πρέπει να είναι και η απάντησή μας. * Ο κ. Μπιλ Γκέιτς είναι συμπρόεδρος του Bill & Melinda Gates Foundation και συνιδρυτής της Microsoft. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1073494/article/epikairothta/ellada/ar8ro-mpil-gkeits-apokleistika-sthn-k-gia-thn-ellada-mia-pagkosmia-proseggish-gia-thn-katapolemhsh-toy-covid-19
ΕΛΛΑΔΑ,kathimerini.gr,Ολοι οι χώροι όπου από τη Δευτέρα θα είναι υποχρεωτική η χρήση μάσκας για πολίτες και εργαζόμενους,2 Μαΐου 2020,ΠΕΝΝΥ ΜΠΟΥΛΟΥΤΖΑ,"Από τη Δευτέρα η μάσκα είναι υποχρεωτική για τους πολίτες στα μέσα μαζικής μεταφοράς και στα ταξί, στα ασανσέρ, στα νοσοκομεία, στα ιατρεία και στα διαγνωστικά κέντρα, τόνισε κατά τη σημερινή ενημέρωση για τον κορωνοϊό ο υφυπουργός Πολιτικής Προστασίας και Διαχείρισης Κρίσεων, Νίκος Χαρδαλιάς. Ενημέρωσε επίσης ότι η μάσκα είναι υποχρεωτική για τους εργαζόμενους στα μέσα μαζικής μεταφοράς, στα σούπερ μάρκετ και στα καταστήματα τροφίμων που διαχειρίζονται μη τυποποιημένα τρόφιμα, σε ιατρεία, νοσοκομεία, διαγνωστικά κέντρα, καθώς και σε κομμωτήρια και κέντρα αισθητικής. Ο κ. Χαρδαλιάς τόνισε πως «πολίτες και κρατικός μηχανισμός προετοιμαζόμαστε για τη νέα καθημερινότητά μας, που θα είναι πιο σύνθετη, καθώς η σταδιακή άρση των μέτρων δεν πρέπει να θέσει σε κίνδυνο ό,τι έχουμε πετύχψει μέχρι σήμερα». Τη Δευτέρα περνάμε στη δεύτερη φάση με τον αόρατο εχθρό πάντα παρόντα, σημείωσε περαιτέρω. Τόνισε την ανάγκη να τηρούμε πιστά όλους τους κανόνες που διέπουν τη νέα μας καθημερινότητα. «Προσπαθούμε, προετοιμαζόμαστε έτσι ώστε το σύστημα υγείας να μπορεί και στη νέα φάση να αντιμετωπίσει την κατάσταση» υπογράμμισε και προσέθεσε ότι η κατάσταση παραμένει κρίσιμη και η εκ μέρους μας η παραμονή μας σε εγρήγορση και επιφυλακή είναι επιβεβλημένη. Αναλυτικά από τη Δευτέρα που τίθενται σε ισχύ τα μέτρα για την σταδιακή επιστροφή στην κανονικότητα, η κυβέρνηση εξέδωσε πίνακες με οδηγίες Δημόσιας Υγείας (υγιεινή χεριών, αποστάσεις, χρήση μάσκας) στις βασικές κατηγορίες δημόσιων χώρων, με βάση τις τελικές κατευθύνσεις που εγκρίθηκαν χθες από την Υγειονομική Επιτροπή. Συγκεκριμένα στα μέτρα κυρίαρχο ρόλο παίζουν η απόσταση μεταξύ των ανθρώπων, η υγειινή χεριών σε όλους τους χώρους, η χρήση ιατρικής μάσκας σε πολλές περιπτώσεις, και η συνάθροιση περιορισμενου αριθμού ατόμων σε κλειστούς χώρους. Η απόσταση μεταξύ ατόμων είναι το ελάχιστο 1,5 μέτρα, στους ανελκυστήρες επιτρέπεται πληρότητα έως 40%, η χρήση ιατρικής μάσκας είναι υποχρεωτική για το προσωπικό σε καταστήματα, μέσα μαζικής μεταφοράς, χώρους εστίασης, νοσοκομεία και κομμωτήρια, ενώ για το κοινό είναι υποχρεωτική στα μέσα μαζικής μεταφοράς ανελκυστηρες και νοσοκομεία. Επίσης έχουν εκδοθεί οδηγίες για τη σωστή χρήση μάσκας (ιατρικής και μη ιατρικής) η οποία είναι «το κλειδί για την αποτελεσματικότητά της και την προστασία του ατόμου που τη φορά», καθώς και για την κατασκευή μη ιατρικής μάσκας. Η χρήση μη ιατρικής μάσκας στους εργαζόμενους καθίσταται υποχρεωτική όταν εργάζονται σε σούπερ μάρκετ χώρους εστίασης χώρους διαχείρισης μη τυποποημένων τροφίμων (κρεοπωλεία ιχθυοπωλεία, ζαχαροπλαστεία κ.α.) και σε οσους εργάζονται σε χώρους εργασίας στους οποίους δεν είναι δυνατόν να τηρηθούν οι αποστάσεις ασφαλείας (π.χ. μέσα μαζικής μεταφοράς). Όσοι εργάζονται σε νοσοκομεία ιατρεία κέντρα υγείας και διαγνωστικά κέντρα κάνουν χρήση ιατρικής μάσκας. Επισημαίνεται τέλος, ότι η χρήση μη ιατρικής μάσκας αποτελεί συμπληρωματικό μέτρο και δεν υποκαθιστά τους βασικούς κανόνες προστασίας. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076442/article/epikairothta/ellada/oloi-oi-xwroi-opoy-apo-th-deytera-8a-einai-ypoxrewtikh-h-xrhsh-maskas-gia-polites-kai-ergazomenoys
ΕΛΛΑΔΑ,kathimerini.gr,Κορωνοϊός: Στους 139 οι θάνατοι στην Ελλάδα - Κατέληξε 89χρονος στο ΝΙΜΤΣ,2 Μαΐου 2020,ΜΑΡΙΑΝΝΑ ΚΑΚΑΟΥΝΑΚΗ,"Στους 139 ανέρχονται πλέον οι νεκροί στην Ελλάδα, καθώς κατέληξε ένας 89χρονος στο νοσοκομείο ΝΙΜΤΣ.  Ο 89χρονος αντιμετώπιζε σοβαρά υποκείμενα νοσήματα όπως ΧΑΠ, άνοια και κίρρωση του ήπατος. Ο θλιβερός απολογισμός των θυμάτων της πανδημίας στη χώρα μας είναι μέχρι στιγμής 103 άνδρες και 36 γυναίκες.  Το υπουργείο Υγείας ανακοίνωσε χθες τριάντα δύο νέα κρούσματα του κορωνοϊού SARS-CoV-2 στη χώρα μας. Ο συνολικός αριθμός των κρουσμάτων είναι 2.566, εκ των οποίων το 55.6% αφορά άνδρες. Από αυτά, 588 (22.9%) θεωρούνται σχετιζόμενα με ταξίδι από το εξωτερικό και 1.262 (49.2%) είναι σχετιζόμενα με ήδη γνωστό κρούσμα. Σαράντα ασθενείς νοσηλεύονται διασωληνωμένοι. Η διάμεση ηλικία τους είναι 67 ετών. Από αυτούς οι 12 (30%) είναι γυναίκες και οι υπόλοιποι άνδρες. To 87.5% έχει υποκείμενο νόσημα ή είναι ηλικιωμένοι 70 ετών και άνω. Εβδομήντα ασθενείς έχουν εξέλθει από τις ΜΕΘ. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075945/article/epikairothta/ellada/korwnoios-stoys-139-oi-8anatoi-sthn-ellada---katelh3e-89xronos-sto-nimts
ΕΛΛΑΔΑ,kathimerini.gr,Η Ένωση Διοικητικών Δικαστών ζητεί μέτρα προστασίας στα Διοικητικά Δικαστήρια,2 Μαΐου 2020,kathimerini.gr,"Η Ένωση Διοικητικών Δικαστών καλεί την Πολιτεία «διά των αρμόδιων υπουργών, πριν την επαναλειτουργία των δικαστηρίων, να εκδώσει συμπληρωματική ΚΥΑ για όλα τα ενδεδειγμένα μέτρα που μπορούν να ληφθούν άμεσα στον παρόντα χρόνο για την προστασία της υγείας των λειτουργών της Δικαιοσύνης και των λοιπών παραγόντων της δίκης και τον κατά το δυνατό περιορισμό της διασποράς του ιού, αναλαμβάνοντας ταυτόχρονα την οικεία δαπάνη». Σε σημερινή ανακοίνωσή της, η Ένωση υποστηρίζει ότι η Πολιτεία αποφάνθηκε για τη μερική έστω επαναλειτουργία των Διοικητικών Δικαστηρίων, χωρίς όμως «να λάβει σοβαρά μέτρα προστασίας δικαστών και δικαστικών υπαλλήλων». Επισημαίνει, ακόμα, ότι «δεν νοείται μετακύλιση της κρατικής υποχρέωσης για λήψη γενικών μέτρων προστασίας στην ατομική ευθύνη του κάθε πολίτη, ο οποίος υποχρεούται μεν να λαμβάνει μέτρα προστασίας του εαυτού του, αλλά δεν μπορεί να ευθύνεται για τις μεγάλες κρατικές ελλείψεις για τις οποίες υπεύθυνοι είναι άλλοι». Αναφέρει, επίσης, ότι σε ορισμένα Διοικητικά Δικαστήρια, όπως είναι αυτό, μεταξύ των άλλων, του Πειραιά είναι ανέφικτη η τήρηση των κανόνων υγιεινής (απόσταση 1,5, μ. μεταξύ των ατόμων) και καλεί την πολιτεία να λάβει «τα ενδεδειγμένα μέτρα που μπορούν να ληφθούν άμεσα στον παρόντα χρόνο για την προστασία της υγείας των λειτουργών της Δικαιοσύνης και των λοιπών παραγόντων της δίκης και τον κατά το δυνατό περιορισμό της διασποράς του ιού, αναλαμβάνοντας ταυτόχρονα την οικεία δαπάνη». Ειδικότερα, η Ένωση ζητά από την Πολιτεία: α) Να είναι υποχρεωτική η χρήση μάσκας από κάθε εισερχόμενο στα Διοικητικά Δικαστήρια της χώρας, β) να διαμορφωθούν οι χώροι των γραφείων και των ακροατηρίων κατά τέτοιο τρόπο ώστε να τηρείται η απόσταση του 1,5 μέτρου και του κανόνα 1 άτομο προς 10 τετραγωνικά μέτρα, γ) να εφοδιαστούν όλα τα γραφεία των γραμματειών και όλα τα ακροατήρια με αντισηπτικά και δ) κατά την είσοδο στα δικαστήρια οι εισερχόμενοι να θερμομετρούνται. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075933/article/epikairothta/ellada/h-enwsh-dioikhtikwn-dikastwn-zhtei-metra-prostasias-sta-dioikhtika-dikasthria
ΕΛΛΑΔΑ,kathimerini.gr,Να διαφυλάξουμε την εθνική ενότητα και ομοψυχία,2 Μαΐου 2020,kathimerini.gr,"Ο ελληνικός λαός για άλλη μια φορά επέδειξε αξιοθαύμαστη ενότητα και ομοψυχία κατά την αντιμετώπιση της υγειονομικής κρίσης που προκάλεσε η πανδημία του κορωνοϊού. Η συντριπτική πλειοψηφία των Ελλήνων πολιτών εφήρμοσε πιστά τις οδηγίες του ιατρικού επιτελείου καθώς και τις απαγορεύσεις που επέβαλε η ελληνική κυβέρνηση, ακόμα και κατά την διάρκεια των ημερών του Πάσχα, που παραδοσιακά οι Έλληνες εορτάζουμε πανηγυρικά μετακινούμενοι στην ύπαιθρο. Ο βαθμός συμμόρφωσης του ελληνικού λαού στις σχετικές εντολέςξεπέρασε ακόμα και τους  πιο πειθαρχημένους λαούς της Ευρώπης, προκαλώντας  διεθνή θαυμασμό.  Ο ελληνικός λαός ανταποκρίθηκε πλήρως στις ομολογουμένως έγκαιρες και επιτυχημένες αποφάσεις της ελληνικής κυβέρνησης για την αντιμετώπιση του κορωνοϊού, με αποτέλεσμα τον περιορισμό των κρουσμάτων και των θυμάτωνσε σύγκριση με άλλους λαούς στην Ευρώπη και τον κόσμο. Η συνταγή της επιτυχίας της Ελλάδας στην πανδημία αποτελείται από τρεις κυρίως  παράγοντες, την επιτυχημένη πολιτική Ηγεσία, το σύγχρονο επιστημονικό επιτελείο που χειρίστηκε τα επιμέρους θέματα και την ομοψυχία και ενότητα του ελληνικού λαού. Η συνταγή είναι γνωστή και από το παρελθόν. Και στο Αλβανικό έπος και στην αναίμακτη μετάβαση της χώρας από τη Χούντα  στη Δημοκρατία ο ελληνικός λαός επέδειξε αξιοθαύμαστη ενότητα και ομοψυχία. Μετά ήταν που «τα χάλασε». Σε κάθε περίπτωση, ο λαός μας ήταν ο τελευταίος που έφταιγε. Η Ιστορία διδάσκει ότι οσάκις ο ελληνικός λαός ενήργησε με εθνική ομοψηφία και ενότητα διακρίθηκε ενίοτε δε και μεγαλούργησε. Οι δύσκολες στιγμές ήρθαν αργότερα, όταν χάθηκε η εθνική ομοψυχία.  Οι λόγοι είναι γνωστοί και δεν χρειάζεται να αναφερθούν. Με μια κουβέντα, όλα τα άσχημα συνέβησαν, όταν το «όλοι μαζί» αντικαταστάθηκε με το «μόνο εμείς».  Χαρακτηριστικό παράδειγμα αποτελεί η μεταπολίτευση. Μετά την πτώση της Χούντας είχε δημιουργηθεί αξιοθαύμαστη εθνική ενότητα και ομοψυχία. Αν είχαμε συνεχίσει ενωτικά, χωρίς τις διχαστικές κραυγές που επακολούθησαν, η χώρα μας, αξιοποιώντας και την ευρωπαϊκή της συμμετοχή, θα είχε οδηγηθεί σε πρωτόγνωρα επίπεδα οικονομικής και κοινωνικής ανάπτυξης και προόδου. Αντ’ αυτού, οδηγηθήκαμε σε πρωτόγνωρα επίπεδα διχασμού και λαϊκισμού, που μας οδήγησαν τελικά στην οικονομική πτώχευση του 2010. Αξιοθαύμαστη εθνική ομοψυχία και υπερηφάνεια είχε δημιουργηθεί από την αρίστη διοργάνωση των Ολυμπιακών Αγώνων το 2004,  η οποία όμως στη συνέχεια δεν αξιοποιήθηκε και πήγε χαμένη.Έχοντες τη μεγάλη αυτή εμπειρία, οφείλουμε να μην επαναλάβουμε τα σφάλματα του παρελθόντος και να διαφυλάξουμε την εθνική μας ενότητα για πάντα. Όλοι εμείς οι Έλληνες, όπως καταφέραμε, με την υπεύθυνη συμπεριφορά μας, να αντιμετωπίσουμε την πανδημία του κορωνοϊού, οφείλουμε, την επόμενη ημέρα, να συνεχίσουμε, όλοι μαζί ενωμένοι, την προσπάθεια ανασυγκρότησης της εθνικής μας οικονομίας και της κοινωνίας σε όλες τις πτυχές της. Αποδείξαμε ήδη ότι με ενότητα και ομοψυχία μπορούμε να είμαστε στην πρώτη γραμμή των παγκόσμιων εξελίξεων. Είμαστε λαός με προσόντα. Με κατάλληλη πολιτική ηγεσία και υπό την καθοδήγηση των ειδικών, μπορούμε να επιτύχουμε το «ελληνικό θαύμα». Ας μη χαθεί ακόμη μια ευκαιρία. Μην αδικούμε συνεχώς τη χώρα μας και το λαό μας. Μπορούμε να χτίσουμε κράτος που θα διακρίνεται διεθνώς. Μπορούμε να διακρινόμαστε σε όλους τους τομείς. Η διεθνής συγκυρία είναι ευνοϊκή. Οι διαχωρισμοί «δεξιά» και «αριστερά» δεν υπάρχουν πλέον. Αναζητούνται οι «επαΐοντες», οι πλέον άξιοι και ειδικευμένοι  Έλληνες, Σ’ αυτούς πρέπει να ανατεθεί η εθνική προσπάθεια σε όλους τους τομείς. Αυτό δηλαδή που έγινε και με την επιτυχή αντιμετώπιση της πανδημίας του κορωνοϊού. Προς το σκοπό αυτό, το πολιτικό προσωπικό οφείλει να βοηθήσει, επιδεικνύοντας υπευθυνότητα, αποφασιστικότητα και αλτρουισμό.*Ο Παναγιώτης Ι. Κανελλόπουλος είναι ομότιμος καθηγητής του Δικαίου της ΕΕ, Καθηγητής έδρας Jean Monnet.  Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076416/article/epikairothta/ellada/na-diafyla3oyme-thn-e8nikh-enothta-kai-omoyyxia
ΕΛΛΑΔΑ,kathimerini.gr,Επιστροφή στα θρανία με αποστάσεις,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Απόσταση δύο μέτρων μεταξύ των μαθητών, αντισηπτικά, μάσκες. Αυτά είναι τα βασικά στοιχεία που θα τηρηθούν κατά την επιστροφή των μαθητών στα σχολεία. Η αρχή θα γίνει από τις 11 Μαΐου και τους μαθητές της Γ΄ Λυκείου, όπως είπε χθες ο πρωθυπουργός Κυριάκος Μητσοτάκης. Μία εβδομάδα μετά, στις 18 Μαΐου, θα επιστρέψουν οι μαθητές της Α΄ και Β΄ Λυκείου καθώς και εκείνοι του Γυμνασίου. Ο κ. Μητσοτάκης ανέφερε ότι εάν προκριθεί από το ιατρικό επιτελείο, οι μαθητές των δημοτικών σχολείων και των νηπιαγωγείων θα επιστρέψουν στα θρανία την 1η Ιουνίου. Προς το παρόν πάντως ισχυρότερο φαίνεται το σενάριο της μη επαναλειτουργίας της πρωτοβάθμιας εκπαίδευσης. Το γεγονός ότι τα μικρότερα παιδιά τα κρατάνε πολύ συχνά οι γιαγιάδες, ελήφθη υπόψη ώστε να μη δημιουργηθεί επιπλέον πρόβλημα. Επίσης, εξετάζεται να μην τηρηθούν απουσίες για όσους μαθητές δεν θα πάνε σχολείο, ενώ η παράταση του σχολικού έτους θα εξαρτηθεί από το εάν τελικά προκριθεί το άνοιγμα των Δημοτικών. Ειδικότερα, σήμερα η υπουργός Παιδείας Νίκη Κεραμέως σε κοινή συνέντευξη Τύπου με τον κ. Νίκο Χαρδαλιά και τον κ. Σωτήρη Τσιόδρα θα εξειδικεύσουν τις διαδικασίες επαναλειτουργίας των σχολείων (π.χ. μαθητές ανά τάξη, τρόπος εισόδου και αποχώρησής τους, εφοδιασμός των σχολείων με αντισηπτικά, οδηγίες προς τους διευθυντές των σχολείων κ.λπ.). Πάντως, η εξ αποστάσεως εκπαίδευση θα συνεχίσει να λειτουργεί για όσους μαθητές δεν είναι εφικτό να πάνε στα σχολεία. Παράλληλα, θα ληφθεί μέριμνα και για τις ευπαθείς ομάδες εκπαιδευτικών. Κρίσιμο στοιχείο είναι ο χρόνος έναρξης των Πανελλαδικών Εξετάσεων και η τοποθέτηση των μαθητών στα εξεταστικά κέντρα. Η κ. Κεραμέως την έχει προσδιορίσει για τα μέσα Ιουνίου. Ηδη πάντως η υπουργός Παιδείας έχει λάβει την εισήγηση του Ινστιτούτου Εκπαιδευτικής Πολιτικής (ΙΕΠ) για την ύλη που είναι απαραίτητο να διδαχθεί στους μαθητές Γυμνασίου και Α΄ και Β΄ Λυκείου, ώστε να προχωρήσουν στην επόμενη τάξη. Η εισήγηση θα αξιοποιηθεί και εάν τα σχολεία ξεκινήσουν κατά μία εβδομάδα νωρίτερα, το επόμενο σχολικό έτος. Πληροφορίες αναφέρουν ότι στο Γυμνάσιο και στο Λύκειο δεν θα διεξαχθούν προαγωγικές και απολυτήριες ενδοσχολικές εξετάσεις, ενώ οι τελικοί βαθμοί θα προκύψουν από τα προφορικά (με βάση τα ωριαία διαγωνίσματα). Την ίδια στιγμή για τα ΑΕΙ, που μάλλον δεν θα ανοίξουν διά ζώσης, ολοκληρώθηκε η διαδικασία δηλώσεων των διδακτικών συγγραμμάτων του εαρινού εξαμήνου νωρίτερα σε σχέση με τα προηγούμενα έτη. Σύμφωνα με το υπουργείο, έγιναν 225.813 δηλώσεις για 1.184.988 συγγράμματα. Από τη Δευτέρα ξεκίνησε η κατ’ οίκον διανομή των συγγραμμάτων με ευθύνη και δαπάνη των εκδοτικών οίκων. «Διαβεβαιώνω ότι όλες μας οι προσπάθειες συντείνουν στην ολοκλήρωση του ακαδημαϊκού εξαμήνου», ανέφερε ο αρμόδιος υφυπουργός Παιδείας Βασίλης Διγαλάκης. Βεβαίως, μέλημα του υπουργείου και των ΑΕΙ είναι τι μέλλει γενέσθαι με τα εργαστηριακά και κλινικά μαθήματα (περίπου το 3,5%) που δεν μπορούν να γίνουν με τηλεκπαίδευση καθώς και με τις εξετάσεις. Ενόψει της εξεταστικής περιόδου ο πρόεδρος της Εθνικής Αρχής Ανώτατης Εκπαίδευσης, Περικλής Μήτκας, ζήτησε από τις πρυτανικές αρχές των ΑΕΙ να παρουσιάσουν έως τις 18 Μαΐου εναλλακτικούς τρόπους διεξαγωγής τους, πλην του παραδοσιακού στα αμφιθέατρα. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075881/article/epikairothta/ellada/epistrofh-sta-8rania-me-apostaseis
ΕΛΛΑΔΑ,kathimerini.gr,#Stayhome Σοφία Κίτσου: Στη Σαντορίνη θυμηθήκαμε τις παλιές εποχές,2 Μαΐου 2020,ΜΑΡΓΑΡΙΤΑ ΠΟΥΡΝΑΡΑ,"Με γιαγιά και προγιαγιά από το Φηροστεφάνι, μεγάλωσα με τον απόηχο της Παλιάς Σαντορίνης. Τότε που οι άνθρωποι μάζευαν το βρόχινο νερό, καλλιεργούσαν κάθε σπιθαμή της γης, περίμεναν τη βεντέμα για να βρεθούν και να γιορτάσουν μετά τον μόχθο. Φαίνεται πως αυτό το πνεύμα της κοινότητας, χαμένο για πολλά χρόνια μέσα στο χάος της φρενήρους τουριστικής ανάπτυξης, αναβίωσε στην εποχή της καραντίνας. Μου το επεσήμανε η Σοφία Κίτσου, η αντιδήμαρχος του νησιού, επιφορτισμένη με τα πολιτιστικά θέματα. «Τις τελευταίες εβδομάδες ακούμε ξανά τα πουλιά, δεν έχει τον θόρυβο των αυτοκινήτων και των επισκεπτών. Ως και οι Κοντοχωριανοί ρυθμίζουν τα ρολόγια τους με την καμπάνα της Καθολικής Επισκοπής, όπως έκαναν δεκαετίες πριν». Οταν η ίδια εγκαταστάθηκε στη Σαντορίνη, πριν από 40 χρόνια, ως ασκούμενη δικηγόρος, πρόλαβε τις βεγγέρες, τα παλιά επαγγέλματα που σήμερα έχουν χαθεί, την αγροτική ζωή αλλά και τους ψαράδες του νησιού: «Είχε τέτοια ησυχία που, αν περπατούσες στην Οία, άκουγες τον παφλασμό των κυμάτων στο Αμμούδι και τους ψαράδες να κάνουν κουπί και να μιλάνε ο ένας στον άλλον. Ομως δεν είναι μόνο η γαλήνη που ήρθε με αυτή την προσωρινή παύση. Μερικοί άρχισαν να ξαναοργώνουν τα χωράφια τους, να τα κάνουν μπαξέδες για οικιακή χρήση. Είναι αστείο να βλέπεις ανθρώπους να επιχειρούν να σκάψουν με το κινητό στο αυτί. Προσπαθούν όμως». «Ενα από τα πράγματα που στενοχώρησε πολύ τον κόσμο είναι πως δεν εόρτασαν το Πάσχα, αλλά και τον Αη-Γιώργη, που έχει μεγάλη σύνδεση με το νησί και κυρίως με την Οία. Ανήμερα την εορτή ο κόσμος μαζεύεται, φέτος όμως όλα ήταν διαφορετικά. Τα πανηγύρια είναι πολύ σημαντικά για τους κατοίκους. Το καλό είναι, πάντως, ότι όλοι σεβάστηκαν τους κανόνες, δεν είχαμε κανένα κρούσμα ούτε στη Σαντορίνη ούτε στη Θηρασιά. Από τον Γενάρη και μετά δεν είχαμε τουρίστες καθόλου και έτσι όλα πήγαν καλά. Τώρα που ετοιμαζόμαστε για την άρση των μέτρων, έχει έρθει και η ανησυχία για το πώς θα πάει η σεζόν, αν θα έρθουν οι ξένοι, τι είδους καταλύματα θα επιλέξουν». «Ναι η Σαντορίνη άλλαξε», συνεχίζει, «αλλά μερικά πράγματα μένουν ίδια. Η αλληλεγγύη των ανθρώπων και η εργατικότητά τους. Και εμείς, ως δημοτική αρχή, φροντίσαμε να σταθούμε κοντά σε εκείνους που είχαν ανάγκη. Η ελπίδα μας είναι ότι θα έχουμε ένα καλό καλοκαίρι, με πειθαρχία και καλή οργάνωση, ώστε να διατηρήσουμε τη θετική μας εικόνα ως Ελλάδα και στις διακοπές». Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076388/article/epikairothta/ellada/stayhome-sofia-kitsoy-sth-santorinh-8ymh8hkame-tis-palies-epoxes
ΕΛΛΑΔΑ,kathimerini.gr,"Ισχυρός σεισμός 5,9 Ρίχτερ νότια της Ιεράπετρας",2 Μαΐου 2020,kathimerini.gr,"Ισχυρή σεισμική δόνηση σημειώθηκε στις 3:51 το μεσημέρι με επίκεντρο τη θαλάσσια περιοχή νότια της Ιεράπετρας. Σύμφωνα με το Γεωδυναμικό ινστιτούτο η ένταση της δόνησης ήταν 5,9 Ρίχτερ και το επίκεντρο ήταν σε βάθος 19 χιλιομέτρων. Το Ευρωπαϊκό Γεωδυναμικό Ινστιτούτο κατέγραψε τη δόνηση στα 6 Ρίχτερ και το επίκεντρο 90 χιλιόμετρα νότια μεταξύ Ιεράπετρας και 'Αρβης. Ο σεισμός εξαιτίας του ότι ήταν επιφανειακός, έγινε αισθητός στα νότια παραλία της Ανατολικής Κρήτης. Όπως αναφέρουν κάτοικοι του Ηρακλείου στο cretapost.gr ο σεισμός έγινε αισθητός ενώ είχε και διάρκεια. Μάλιστα, δεν ήταν λίγοι που βγήκαν στα μπαλκόνια τους θορυβημένοι. Σύμφωνα με τον διοικητή Πυροσβεστικής Υπηρεσίας Κρήτης Δημοσθένη Μπουντουράκη, ήδη ένα όχημα της Πυροσβεστικής έχει βγει για περιπολία στην πόλη και περιφερειακά της Ιεράπετρας, χωρίς όμως να υπάρχει καταγραφή ζημιάς. «Παρακολουθούμε τις εξελίξεις και έχουμε θέσει σε εφαρμογή όλα τα προβλεπόμενα μέτρα. Πάντως δεν υπήρξε μέχρι στιγμής κάποια κλήση για βοήθεια» είπε στο ΑΠΕ-ΜΠΕ ο κ. Μπουντουράκης. Δέκα λεπτά μετά την ισχυρή  σεισμική δόνηση  ένας νέος σεισμός καταγράφηκε στην περιοχή. Σύμφωνα με το Γεωδυναμικό Ινστιτούτο η νέα δόνηση έχει ένταση 4,4 βαθμών της κλίμακας Ρίχτερ και σημειώθηκε 102 χιλιόμετρα νότια, νοτιοανατολικά της Ιεράπετρας με εστιακό βάθος 10 χιλιομέτρων. Πηγή: ΑΠΕ - ΜΠΕ, cretapost.gr Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076427/article/epikairothta/ellada/isxyros-seismos--59-rixter-notia-ths-ierapetras
ΕΛΛΑΔΑ,kathimerini.gr,Τα σκοτεινά σημεία του ιού,2 Μαΐου 2020,ΠΕΝΝΥ ΜΠΟΥΛΟΥΤΖΑ,"Οι επισημάνσεις των ειδικών επιστημόνων ότι ο ιός SARS-CoV-2  εκπλήσσει, επιβεβαιώνονται διαρκώς. Μπορεί η εξέλιξη της πανδημίας να συμβαδίζει με αύξηση των γνώσεων της επιστημονικής κοινότητας απέναντι στη δραστηριότητα του ιού, ωστόσο παραμένουν ορισμένα «σκοτεινά σημεία», όπως η διάρκεια της ανοσίας έναντι του ιού, τα «σιωπηλά» συμπτώματα και η μετάδοση από ασυμπτωματικούς ασθενείς. Μεταξύ αυτών, οι πρόσφατες παρατηρήσεις –και στη χώρα μας– για ασθενείς που ενώ είχαν προσβληθεί από τον κορωνοϊό, είχαν αρρωστήσει και αναρρώσει με αρνητικά αποτελέσματα εργαστηριακών εξετάσεων για την ανίχνευση του ιού, εμφάνισαν υποτροπή κάποιων συμπτωμάτων που έμοιαζαν με τον ιό και όταν ελέγχθηκαν βρέθηκαν ξανά θετικοί. Οπως ανέφερε στην «Κ» ο παθολόγος - λοιμωξιολόγος, διευθυντής της Β΄ Παθολογικής-Λοιμωξιολογικής Κλινικής στο Υγεία, Αθανάσιος Σκουτέλης, ένα θετικό αποτέλεσμα μετά ένα αρνητικό δεν σημαίνει απαραίτητα επαναλοίμωξη και δεν επαρκεί για την εξαγωγή συμπερασμάτων. Ο μοριακός έλεγχος εξετάζει εάν υπάρχει ή όχι υλικό του ιού στον οργανισμό. Δεν διακρίνει ποιο κομμάτι του ιού υπάρχει, δηλαδή εάν πρόκειται για το εξωτερικό τοίχωμα, RNA του ιού ή ολόκληρος ο ιός και κατά πόσον αυτός είναι «ζωντανός». Επιπλέον, ρόλο διαδραματίζει και ο τρόπος λήψης του δείγματος. Μία όχι σωστή λήψη κλινικού δείγματος, υπό τον φόβο της παραγωγής αερολύματος και διάδοσης του ιού, μπορεί να οδηγήσει σε ένα ψευδώς αρνητικό αποτέλεσμα. Οπότε υπάρχουν τεχνικά θέματα που μπορεί να εξηγήσουν τα περίεργα του ιού. Ο εκπρόσωπος του υπουργείου Υγείας για τον SARS-CoV-2, καθηγητής Παθολογίας Λοιμώξεων Σωτήρης Τσιόδρας, ερωτώμενος για σχετικό περιστατικό στην Ελλάδα είχε δηλώσει «θέλει πολλή προσοχή στο πώς ερμηνεύει κανείς τέτοια φαινόμενα». Ο ίδιος είχε αναφέρει ότι σε αυτές τις περιπτώσεις ενδέχεται να υπάρχει μία κατάσταση που αναζωπυρώνει για κάποιο λόγο την παρουσία του ιού ή του γενετικού υλικού του ιού στον οργανισμό, χωρίς να σημαίνει ότι τον μεταδίδει. Πρόσθεσε δε ότι μπορεί να σχετίζεται με τη μακρά παραμονή του ιού στον οργανισμό. Οπως ανέφερε, μάλιστα, υπήρξαν περιστατικά που δείγματα τα οποία ελήφθησαν ταυτόχρονα από τον ίδιο ασθενή από διαφορετικές περιοχές του σώματος βρέθηκαν το ένα θετικό και το άλλο αρνητικό. Σε κάθε περίπτωση διευκρίνισε ότι περιστατικό επαναλοίμωξης δεν έχει καταγραφεί παγκοσμίως. Στα «σκοτεινά» του ιού είναι και η «σιωπηλή υποξία», το φαινόμενο δηλαδή όπου ασθενείς, αν και έχουν χαμηλά επίπεδα οξυγόνου στο αίμα λόγω της λοίμωξης COVID-19, δεν εμφανίζουν έντονη δύσπνοια, και χωρίς να το καταλάβουν φτάνουν στα τελικά στάδια αναπνευστικής ανεπάρκειας. Σύμφωνα με τους ειδικούς, η παραμικρή δυσκολία στην αναπνοή ή ο αυξημένος αριθμός αναπνοών πρέπει να αξιολογείται. Οπως σημειώνει ο κ. Σκουτέλης, «χρειάζεται εξέταση και ιατρική εκτίμηση της κλινικής εικόνας κάθε ασθενούς που έχει συμπτώματα της νόσου». Στο άλλο μεγάλο ερώτημα για το εάν μπορεί να μεταδοθεί η νόσος από ασυμπτωματικό άτομο, ο κ. Σκουτέλης σημειώνει ότι υπάρχουν σχετικές ενδείξεις. Αλλωστε, σε κάθε λοίμωξη υπάρχει μία «παλέτα» από το 0 στάδιο όπου είναι ασυμπτωματική έως το 100 που σημαίνει πολύ βαριά νόσηση και νοσηλεία στη ΜΕΘ.  Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075893/article/epikairothta/ellada/ta-skoteina-shmeia-toy-ioy
ΕΛΛΑΔΑ,kathimerini.gr,Ξεκινούν την Δευτέρα τα τεστ κατ' οίκον από τις πρώτες Κινητές Ομάδες του ΕΟΔΥ,2 Μαΐου 2020,kathimerini.gr,"Οι πρώτες Κινητές Ομάδες ΕΟΔΥ για την αντιμετώπιση της νόσου COVID-19 ξεκινούν τη Δευτέρα 4 Μαΐου. Όπως αναφέρει ο ΕΟΔΥ, ειδοποιήθηκαν και προσήλθαν οι πρώτοι επιτυχόντες νοσηλευτές και οδηγοί, οι οποίοι υπεβλήθησαν στον σχετικό έλεγχο για την ανίχνευση τυχόν ύπαρξης του ιού SARS-CoV-2. Τα αποτελέσματα του ελέγχου αναμένονται εντός της ημέρας και αμέσως μετά θα ολοκληρωθεί η πρόσληψή τους. Η ίδια διαδικασία θα τηρηθεί για όλους όσοι ανταποκρίθηκαν στην πρόσκληση πρόσληψης του ΕΟΔΥ και εργαστούν στο πρόγραμμα. Σταδιακά, και σύμφωνα με τις ανάγκες και τον σχεδιασμό του Οργανισμού, θα προσληφθούν 500 νοσηλευτές, 500 οδηγοί και 100 διοικητικοί υπάλληλοι σε όλη την επικράτεια. Το πρόγραμμα χρηματοδοτείται εξ ολοκλήρου από το Επιχειρησιακό Πρόγραμμα ΕΣΠA «Μεταρρύθμιση του Δημόσιου Τομέα 2014-2020». Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076430/article/epikairothta/ellada/3ekinoyn-thn-deytera-ta-test-kat-oikon-apo-tis-prwtes-kinhtes-omades-toy-eody
ΕΛΛΑΔΑ,kathimerini.gr,Κεκλεισμένων θυρών οι ναοί έως 16 Μαΐου-Με μάσκες και αντισηπτικά η ατομική προσευχή,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Νέα παράταση στο καθεστώς των κεκλεισμένων των θυρών στους ναούς και άλλους θρησκευτικούς χώρους για λειτουργίες και λατρευτικές συνάξεις δίνει η κυβέρνηση.  Σύμφωνα με σχετική ενημέρωση, με ΚΥΑ των Υπουργών Παιδείας και Θρησκευμάτων και Υγείας που δημοσιεύτηκε σήμερα, παρατείνεται μέχρι και τις 16 Μαΐου, με τις ήδη ισχύουσες προϋποθέσεις, η δυνατότητα τέλεσης λειτουργιών, λατρευτικών συνάξεων κλπ με την παρουσία μόνο θρησκευτικού λειτουργού και του απαραίτητου βοηθητικού προσωπικού και χωρίς την παρουσία άλλων προσώπων. Επίσης, επιτρέπεται εκ νέου η ατομική προσευχή.  Στην ΚΥΑ ορίζονται, επίσης, οι προϋποθέσεις που πρέπει να τηρούνται για τη διασφάλιση των μέτρων προστασίας και πρόληψης, σύμφωνα με τις υποδείξεις της Εθνικής Επιτροπής Προστασίας Δημόσιας Υγείας έναντι του Κορωνοϊού. Να σημειωθεί ότι σύμφωνα με τις κυβερνητικές εξαγγελίες η άρση των παραπάνω μέτρων θα ισχύσει από την Κυριακή 17 Μαΐου, όταν οι ναοί και οι άλλοι θρησκευτικοί χώροι θα ανοίξουν στους πιστούς, με την τήρηση πάντως των προληπτικών μέτρων (μάσκες, συγκεκριμένος αριθμός ατόμων με βάση το χώρο κ.ά). Ειδικότερα, σύμφωνα με την ΚΥΑ «ο συνολικός αριθμός των εντός των χώρων λατρείας παρευρισκομένων καθορίζεται σύμφωνα με την αναλογία του ενός ατόμου ανά 10 τ.μεπιφανείας και με ελάχιστη απόσταση 1,5 μέτρου μεταξύ τους. Σε περίπτωση που η επιφάνεια του χώρου λατρείας υπερβαίνει τα 500 τ.μ., ως μέγιστος αριθμός παρευρισκομένων ορίζεται ο αριθμός πενήντα. Στον υπολογισμό του προηγούμενου εδαφίου περιλαμβάνεται αποκλειστικά και μόνο η επιφάνεια του κύριου/ωφέλιμου χώρου που εξυπηρετεί τις λατρευτικές ανάγκες και δεν συμπεριλαμβάνονται οι επιφάνειες τυχόν άλλων όμορων κυρίων χώρων του ακινήτου που εξυπηρετούν δραστηριότητες μη λατρευτικές (π.χ. χώροι σεμιναρίων και αναγνωστήριων), τυχόν βοηθητικών χώρων (π.χ. γραφείων, αποθηκών), χώρων υγιεινής, κοινοχρήστων κ.λπ.». Επίσης, ορίζεται ότι «οι υπεύθυνοι των χώρων λατρείας οφείλουν να διασφαλίζουν ότι τηρείται ανά πάσα στιγμή ο ανώτατος συνολικός αριθμός, η ως άνω αναλογία αριθμού φυσικών προσώπων/τετραγωνικών μέτρων, η απόσταση μεταξύ τους, καθώς και όλα τα αναγκαία μέτρα υγιεινής, ιδίως όσον αφορά σε πρακτικές και αντικείμενα που χρησιμοποιούνται για τις εκδηλώσεις του θρησκευτικού φρονήματος. Στις εισόδους των χώρων λατρείας υπάρχουν υποχρεωτικά δυο σταθμοί αντισηπτικών προς χρήση των προσερχόμενων. Η υγιεινή των χεριών με αντισηπτικό είναι υποχρεωτική για όλους τους προσερχόμενους κατά την είσοδο στο χώρο λατρείας. Καθ’ όλη τη διάρκεια παραμονής στον χώρο λατρείας συνιστάται η χρήση προστατευτικής υφασμάτινης μάσκας από τους προσερχόμενους».  Επισυνάπτεται η ΚΥΑ. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076469/article/epikairothta/ellada/kekleismenwn-8yrwn-oi-naoi-ews-16-maioy-me-maskes-kai-antishptika-h-atomikh-proseyxh
ΕΛΛΑΔΑ,kathimerini.gr,Κ. Συνολάκης: Το νανοτσουνάμι της Κρήτης μάς υπενθυμίζει πόσο περισσότερο προετοιμασμένοι πρέπει να είμαστε,2 Μαΐου 2020,kathimerini.gr,"Στον σημερινό σεισμό στην Ιεράπετρα, έγινε ένα νανοτσουνάμι που μετρήθηκε από 15εκ ως -15εκ, σύμφωνα με τον υπεύθυνο του Κέντρου Προειδοποίησης Τσουνάμι του ΕΑΑ, Νίκο Καλλιγέρη. Αν ο σεισμός είχε μέγεθος 7 Ρίχτερ ή μεγαλύτερο, θα είχαμε μάλλον ένα τσουνάμι με ύψος πάνω από 1μέτρο, που θα μπορούσε να σκοτώσει ανθρώπους. Φαίνεται ότι η τοπική κοινωνία δεν έχει ενημέρωση/εκπαίδευση σε αντιμετώπιση φυσικών καταστροφών, παρά του ότι ένα αντίστοιχο φαινόμενο έγινε την 1η Ιουλίου 2009 μετά από έναν παρόμοιο σεισμό στο Ελληνικό Τόξο. Για παράδειγμα, υπάρχει τουλάχιστον ένα βίντεο που δείχνει το μικρό τσουνάμι να εισέρχεται και να εξέρχεται από το λιμάνι της Άρβης - περίπου 60χλμ. δυτικά της Ιεράπετρας- ενώ φαίνονται μερικοί να στέκονται στις προβλήτες και  να το παρακολουθούν, ενώ άλλοι το σχολιάζουν. Είναι ακριβώς η εικόνα που δεν θέλουμε να ξαναδούμε. Δεν έπρεπε κανείς να είναι τόσο κοντά στην θάλασσα, τόσο σύντομα μετά από έναν δυνατό σεισμό. Σαν Έλληνες, πρέπει να ειμαστε πιο προετοιμασμένοι. Δεν έχει γίνει ακόμη βίωμα στους συμπολίτες μας ότι αν βρίσκονται κοντά στην θάλασσα και αισθανθούν έναν δυνατό σεισμό που διαρκεί πάνω από 15 δευτερόλεπτα, ή παρατηρήσουν ασυνήθιστες κινήσεις της ακτογραμμής, για παράδειγμα  απότομη υποχώρηση της παραλίας προς την θάλασσα, χρειάζεται να απομακρυνθούν αμέσως και να περιμένουν σε υψόμετρο πάνω από δέκα μέτρα από την θάλασσα, ή πάνω από τον δεύτερο όροφο κτιρίων, για τουλάχιστον μισή ώρα, ή μέχρι να υπάρξει επίσημη ενημέρωση.  Το νανοτσουνάμι αυτό μας υπενθυμίζει πόσο περισσότερο προετοιμασμένοι πρέπει να είμαστε και σαν πολίτες και σαν κοινωνία. Είμαι σίγουρος ότι η Πολιτική Προστασία θα μελετήσει προσεκτικά πώς λειτούργησε το σύστημα  προειδοποίησης - αυτό που έγινε ήταν μία άσκηση, για το τι μπορεί να γίνει, και χρειάζεται να μάθουμε τι κάναμε καλά και τι μπορούμε να κάνουμε καλύτερα. Για παράδειγμα, το δίκτυο παλιρροιογράφων που βοηθάει σε πιο αξιόπιστες εκτιμήσεις δεν είναι σε καλή κατάσταση, μετά από ελλιπή διαχείρηση πολλών ετών. Δυστυχώς, τα φυσικά φαινόμενα δεν κρατούν υποχρεωτικά αποστάσεις από εμάς, εν μέσω κορωνοϊού και χρειάζεται να είμαστε πάντοτε έτοιμοι.  * Ο Κώστας Συνολάκης είναι ακαδημαϊκός, καθηγητής φυσικών καταστροφών στο Πολυτεχνείο Κρήτης και στο Πανεπιστήμιο της Νότιας Καλιφόρνιας. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076474/article/epikairothta/ellada/k-synolakhs-to-nanotsoynami-ths-krhths-mas-ypen8ymizei-poso-perissotero-proetoimasmenoi-prepei-na-eimaste
ΕΛΛΑΔΑ,kathimerini.gr,Αγνοείται αλλοδαπός που πήδηξε από πλοίο στην θάλασσα ανοιχτά του Λαυρίου,2 Μαΐου 2020,kathimerini.gr,"Για περιστατικό 27χρονου αγνοούμενου αλλοδαπου, μέλους πληρώματος εμπορικού πλοίου  σημαίας Μπαχάμες που βρισκόταν αγκυροβολημένο στη θαλάσσια περιοχή βόρεια της νησίδας Αγίου Γεωργίου Σαρωνικού Κόλπου, ενημερώθηκε σήμερα το πρωί  η Λιμενική Αρχή Λαυρίου. Συγκεκριμένα, ο 27χρονος έγινε αντιληπτό ότι δε βρισκόταν εντός του πλοίου εχθες το απόγευμα. Ωστόσο, μετά από έλεγχο, διαπιστώθηκε ότι οι κάμερες κλειστού κυκλώματος του πλοίου τον κατέγραψαν να πηδάει στη θάλασσα, τα ξημερώματα της Τετάρτης, 29/04 Υπό το συντονισμό του Ενιαίου Κέντρου Συντονισμού Έρευνας και Διάσωσης του Λ.Σ.-ΕΛ.ΑΚΤ. πραγματοποιήθηκαν έρευνες στην εν λόγω περιοχή, από δύο περιπολικά σκάφη, ένα ναυαγοσωστικό σκάφος  ενώ απογειώθηκε και αεροσκάφος του Λ.Σ.-ΕΛ.ΑΚΤ., με αρνητικά μέχρι στιγμής αποτελέσματα. Προανάκριση διενεργείται από το Κεντρικό Λιμεναρχείο Λαυρίου, ενώ τυχόν εξελίξεις θα αναφερθούν με νεότερο δελτίο τύπου. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076476/article/epikairothta/ellada/agnoeitai-allodapos-poy-phdh3e-apo-ploio-sthn-8alassa-anoixta-toy-layrioy
ΕΛΛΑΔΑ,kathimerini.gr,Τα καλά νέα,2 Μαΐου 2020,kathimerini.gr,"Διαδικτυακές προβολές ταινιών Συνεχίζονται με επιτυχία οι προβολές ελληνικών ταινιών μικρού μήκους στο κανάλι του Φεστιβάλ Δράμας στο YouΤube. Οι διαδικτυακές προβολές λαμβάνουν χώρα κάθε Πέμπτη, με τη μετάδοση τριών νέων ταινιών, και θα συνεχιστούν μέχρι να ανοίξουν τα σινεμά. Πρόκειται για μια επιλογή ταινιών από τη δεκαετία του ’90 μέχρι σήμερα, με κυρίαρχο το κωμικό στοιχείο, που αναδεικνύουν το –δυσεύρετο στην ελληνική κινηματογραφική παραγωγή– πεδίο των μικρού μήκους ταινιών. Τις επόμενες εβδομάδες θα προβληθούν 12 ταινίες νέων δημιουργών, πολλοί από τους οποίους έχουν διακριθεί για τις δουλειές τους αυτές – ανάμεσά τους και ο βραβευμένος με Χρυσό Διόνυσο, Νικόλας Κολοβός. Αρχιεπισκοπή: τάμπλετ σε μαθητές Το Κοινωνικό Φροντιστήριο της Αρχιεπισκοπής Αθηνών εφοδιάζει όλους τους μαθητές Γ΄ Λυκείου με τάμπλετ τελευταίας τεχνολογίας, ενώ τη σειρά θα πάρουν σύντομα και μαθητές μικρότερων τάξεων. Τονίζεται επίσης ότι οι μαθητές της Γ΄ Λυκείου δεν έχασαν τα μαθήματά τους από την πρώτη κιόλας εβδομάδα των μέτρων κοινωνικής αποστασιοποίησης και ξεπεράστηκαν άμεσα οι όποιες τεχνικές δυσκολίες, καθώς όσοι μαθητές δεν διέθεταν τον απαιτούμενο εξοπλισμό για μαθήματα από το σπίτι τον απέκτησαν γρήγορα. Μάλιστα, σύμφωνα με τον διευθυντή του, Σεβαστιανό Ανδρεάδη, «ορισμένες πρακτικές συγχρονικής και ασύγχρονης ψηφιακής εκπαίδευσης αποβαίνουν εξαιρετικά αποτελεσματικές και θα διατηρηθούν και μετά την πανδημία». 3D εκτύπωση προσωπίδων Τις δυνάμεις τους ενώνουν ομάδες ερευνητών από διάφορα τμήματα και εργαστήρια του ΕΚΠΑ, με κύριο στόχο την κατασκευή προστατευτικών προσωπίδων μέσω της τρισδιάστατης εκτύπωσης. Ειδικότερα, οι προστατευτικές αυτές κατασκευές έχουν ήδη δοκιμαστεί από γιατρούς αλλά και από προσωπικό των Πανεπιστημιακών Κλινικών της Ιατρικής Σχολής του ΕΚΠΑ και χρησιμοποιούνται ως συμπληρωματικό μέσο και επικουρικά των βασικών απαραίτητων μέσων προστασίας που πρέπει να λαμβάνονται. Μάλιστα, η ομάδα, η οποία δύναται να κατασκευάζει 50 τεμάχια καθημερινά, αναμένεται να κατασκευάσει και να διανείμει δωρεάν περίπου 2.000 προσωπίδες μέχρι το τέλος Μαΐου, ενώ η πρώτη διανομή πραγματοποιήθηκε ήδη την περασμένη Δευτέρα. Ο Θωμάς, το νεογέννητο ζαρκάδι Ενα νεογέννητο ζαρκάδι με σπασμένο πόδι εντόπισαν δύο κυνηγοί στο Πάικο την Κυριακή του Θωμά, οι οποίοι το μετέφεραν στα Γιαννιτσά, όπου του παρήχθησαν οι πρώτες βοήθειες. Στη συνέχεια, έπειτα από επικοινωνία με την οργάνωση του «Αρκτούρου», το ζωάκι μεταφέρθηκε στον Αετό Φλώρινας. Ο μικρός Θωμάς, όπως ονομάστηκε το άγριο ζώο, ζυγίζει μόλις 1,5 κιλό και είναι περίπου μιας εβδομάδας. Το κάταγμα είναι μεν σε δύσκολο σημείο, όμως έχει ήδη τοποθετηθεί νάρθηκας και οι αρμόδιοι εκτιμούν ότι το οστό θα μπορέσει να «δέσει» γρήγορα και ο Θωμάς να ξανασταθεί στα πόδια του και να επιστρέψει σπίτι του. «Ταξίδι» στον ελληνικό πολιτισμό Την έναρξη λειτουργίας της πλατφόρμας hstaellinika.com, μέσω της οποίας προσφέρεται η δυνατότητα σε παιδιά και νέους της ομογένειας να ταξιδέψουν δωρεάν από τον υπολογιστή, το κινητό ή το τάμπλετ τους στον κόσμο της ελληνικής γλώσσας, της ελληνικής μυθολογίας και του πολιτισμού, ανακοίνωσε ο υφυπουργός Εξωτερικών Κώστας Βλάσης. Η πλατφόρμα εξελίσσεται καθημερινά, εφοπλίζεται με νέο υλικό και αναμένεται να είναι πλήρως έτοιμη τονΣεπτέμβριο του 2020. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075890/article/epikairothta/ellada/ta-kala-nea
ΕΛΛΑΔΑ,kathimerini.gr,Προαιρετική η επιστροφή μαθητών στα σχολεία,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Προαιρετική θα είναι η επιστροφή των μαθητών Γυμνασίου και Λυκείου στα σχολεία τους. Σε αυτή την απόφαση συγκλίνουν οι αρμόδιοι, καθώς θεωρείται ότι αρκετοί γονείς θα φοβηθούν να στείλουν τα παιδιά στο σχολείο. Η έναρξη των πανελλαδικών εξετάσεων «κλειδώνει» σε ημερομηνία γύρω στις 20 Ιουνίου. Ειδικότερα, σύμφωνα με πληροφορίες της «Κ» το επόμενο διάστημα οι διευθυντές θα κληθούν να καταγράψουν ποιοι μαθητές θα παρακολουθήσουν τα μαθήματα στην τάξη και ποιοι εξ αποστάσεως. Αλλωστε, όπως ανακοινώθηκε χθες υπάρχει πρόβλεψη για εξ αποστάσεως εκπαίδευση για τους μαθητές που έχουν κάποιο λόγο υγείας ή έχουν οικογενειακό μέλος που ανήκει σε ευπαθή ομάδα. Με βάση τον αριθμό των μαθητών που θα επιλέξουν τα διά ζώσης μαθήματα, θα διαμορφωθεί η κατανομή τους στις αίθουσες κάθε σχολείου, ενώ δεν αποκλείεται και η εκ περιτροπής (ανά τάξη) προσέλευση. Στο πλαίσιο αυτό εξετάζεται οι απουσίες των μαθητών να καταγράφονται αλλά να μην προσμετρώνται. Επίσης, θα αποφασιστεί πως θα γίνεται οι εξ αποστάσεως εκπαίδευση στη δεύτερη ομάδα παιδιών. Δεν θα πραγματοποιηθούν ενδοσχολικές, προαγωγικές και απολυτήριες εξετάσεις, ενώ οι εκπαιδευτικοί θα εστιάσουν στα κεφάλαια που δεν έχουν διδαχθεί. Τα μαθήματα θα ολοκληρωθούν το τέλος του πρώτου δεκαήμερου του Ιουνίου, ώστε να μείνει χρόνος για την προετοιμασία των πανελλαδικών εξετάσεων, για τους μαθητές της Γ’ Λυκείου και τους αποφοίτους. Δεν αποκλείεται επίσης, ανάλογα και με την πορεία της διδασκαλίας, η έναρξη του επόμενου σχολικού έτους να γίνει μία εβδομάδα νωρίτερα. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075956/article/epikairothta/ellada/proairetikh-h-epistrofh-ma8htwn-sta-sxoleia
ΕΛΛΑΔΑ,kathimerini.gr,Θεσσαλονίκη: Προφυλακιστέος ο 63χρονος που πυροβόλησε και σκότωσε τον γιο του,2 Μαΐου 2020,kathimerini.gr,"Προφυλακιστέος κρίθηκε, μετά την απολογία του στην 5η τακτική ανακρίτρια Θεσσαλονίκης, ο 63χρονος που κατηγορείται ότι πυροβόλησε και σκότωσε τον 32χρονο γιο του, ύστερα από οικογενειακό επεισόδιο, στο σπίτι όπου διέμεναν, στην Πυλαία. Όπως έγινε γνωστό, κατά την απολογία του -η οποία διήρκησε περίπου μία ώρα- ο δράστης εξέφρασε τη μεταμέλειά του για την πράξη του, την οποία απέδωσε στην «κακιά στιγμή». Όπως και στην προανακριτική του κατάθεση, στάθηκε στους επαναλαμβανόμενους καβγάδες που σημειώνονταν τον τελευταίο καιρό στο σπίτι, τους οποίους και απέδωσε σε ψυχολογικά προβλήματα, που φέρεται να αντιμετώπιζε ο γιος του. Περιγράφοντας τα όσα διαδραματίστηκαν το μεσημέρι της Κυριακής του Θωμά, όταν συνέβη το αιματηρό περιστατικό, ανέφερε ότι αρχικά τον ειδοποίησε τηλεφωνικά η σύζυγός του, ζητώντας να επιστρέψει γρήγορα στο σπίτι, καθώς είχε δεχθεί χτυπήματα από τον 32χρονο. Σύμφωνα με την απολογία του, ο ίδιος κάλεσε πρώτα την Αστυνομία και κατευθύνθηκε αμέσως προς το σπίτι του, όπου αφού ακολούθησε λεκτική αντιπαράθεση, στη συνέχεια, όπως υποστήριξε, δέχθηκε επίθεση από τον γιο του. «Θόλωσα» φέρεται να είπε στην ανακρίτρια, προβάλλοντας τον ισχυρισμό ότι ενήργησε εν βρασμώ ψυχικής ορμής. Κατά τη δικογραφία, ο 63χρονος συνταξιούχος άρπαξε την κυνηγετική του καραμπίνα και πυροβόλησε έξι φορές εναντίον του γιου του, γεμίζοντας δύο φορές το όπλο. Μία από τις σφαίρες τον πέτυχε στο κεφάλι με αποτέλεσμα να τον τραυματίσει θανάσιμα. Διά του συνηγόρου του, ο 63χρονος συνταξιούχος προσκόμισε τις εκθέσεις της ιατροδικαστικής εξέτασης, στην οποία υποβλήθηκαν τόσο ο ίδιος (μετά τη σύλληψή του) όσο και η γυναίκα του, προκειμένου να στηρίξει τον ισχυρισμό ότι δέχθηκαν επίθεση πριν από το φονικό. Μετά την απολογία, ωστόσο, ανακρίτρια και εισαγγελέας αποφάσισαν ομόφωνα την προφυλάκισή του και ο 63χρονος πήρε τον δρόμο για τις φυλακές. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075958/article/epikairothta/ellada/8essalonikh-profylakisteos-o-63xronos-poy-pyrovolhse-kai-skotwse-ton-gio-toy
ΕΛΛΑΔΑ,kathimerini.gr,Τρεις βάρδιες στο Δημόσιο και τηλεργασία,2 Μαΐου 2020,ΕΥΑ ΚΑΡΑΜΑΝΩΛΗ,"Σε τρεις βάρδιες θα πραγματοποιείται η προσέλευση και η αποχώρηση των δημοσίων υπαλλήλων από την εργασία τους από τη Δευτέρα, σύμφωνα με τα όσα ανακοίνωσε ο υφυπουργός Εσωτερικών, αρμόδιος για θέματα Αυτοδιοίκησης και Εκλογών, Θεόδωρος Λιβάνιος. Προκειμένου να αποφευχθεί ο συνωστισμός στα μέσα μαζικής μεταφοράς, οι δημόσιοι υπάλληλοι θα προσέρχονται στις υπηρεσίες τους «σπαστά», σε τρεις βάρδιες και συγκεκριμένα, στις 07.00, 08.00 και 09.00, ενώ αντίστοιχα «σπαστές» θα είναι και οι ώρες λήξης της βάρδιάς τους. Ο υφυπουργός Εσωτερικών ζήτησε από τις αρμόδιες υπηρεσίες που θα καταρτίσουν τις βάρδιες να φροντίσουν για την ισοκατανομή των εργαζομένων. Οπως επεσήμανε ο κ. Λιβάνιος, οι υπηρεσίες του Δημοσίου θα συνεχίσουν να λειτουργούν  με τον τρόπο που το κάνουν από τον Μάρτιο και μετά, δηλαδή θα εξακολουθήσει να υφίσταται η τηλεργασία ή/και η εκ περιτροπής εργασία όπου είναι εφικτό.  Αλλωστε, λίγο νωρίτερα στο μήνυμά του και ο ίδιος ο πρωθυπουργός Κυριάκος Μητσοτάκης τόνισε ότι «η εργασία από το σπίτι και η ηλεκτρονική εξυπηρέτηση θα πρέπει να επεκταθούν», ενώ έκανε και ειδική μνεία στη σημασία της ψηφιοποίησης της δημόσιας διοίκησης «που πλέον μπορεί να εξυπηρετεί γρήγορα και εύκολα». Ως προς την άδεια ειδικού σκοπού, αυτή θα εξακολουθήσει να ισχύει, αναλόγως με το άνοιγμα των σχολείων. Σε ισχύ παραμένει και η ειδική άδεια απουσίας για όσους ανήκουν σε ομάδες υψηλού κινδύνου. Η εξυπηρέτηση από τις δημόσιες υπηρεσίες θα συνεχίσει να γίνεται ψηφιακά και στις περιπτώσεις που αυτό δεν είναι εφικτό, θα γίνεται κατόπιν ραντεβού. Οταν απαιτείται η αποστολή εγγράφων (π.χ. από τα ΚΕΠ προς τους πολίτες), αυτή θα εξυπηρετείται με ταχυμεταφορά, ενώ προσεχώς  αναμένονται ανακοινώσεις νέων δράσεων για την εξυπηρέτηση πολιτών και επιχειρήσεων. Κλειστά παραμένουν  τα ΚΑΠΗ και οι Λέσχες Φιλίας, οι δημοτικοί παιδικοί και βρεφονηπιακοί σταθμοί καθώς και τα Κέντρα Δημιουργικής Απασχόλησης. Από τη Δευτέρα θα λειτουργούν και πάλι οι υπαίθριοι χώροι άθλησης, ενώ κλειστά θα παραμείνουν τα γυμναστήρια εσωτερικού χώρου, καθώς και οι παιδικές χαρές οι οποίες θα επαναλειτουργήσουν όταν ανοίξουν τα δημοτικά. «Μείναμε σπίτι, τώρα θα μείνουμε και  ασφαλείς», είπε κλείνοντας ο κ. Λιβάνιος ευχαριστώντας παράλληλα τους επικεφαλής αλλά και τους εργαζομένους σε Δημόσιο και ΟΤΑ. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075874/article/epikairothta/ellada/treis-vardies-sto-dhmosio-kai-thlergasia
ΕΛΛΑΔΑ,kathimerini.gr,Θεσσαλονίκη: Δίωξη για ανθρωποκτονία από πρόθεση σε βάρος του 63χρονου που σκότωσε τον γιο του,2 Μαΐου 2020,kathimerini.gr,"Ποινική δίωξη για ανθρωποκτονία από πρόθεση και παράνομη οπλοφορία και οπλοχρησία, άσκησε η εισαγγελεας σε βάρος του 63χρονου που κατηγορείται ότι πυροβόλησε και σκότωσε τον 32χρονο γιο του, στην Πυλαία Θεσσαλονίκης. Ο δράστης παραπέμθηκε να απολογηθεί στον πέμπτο τακτικό ανακριτή Θεσσαλονίκης. Πριν από τη μεταγωγή του ενώπιον της εισαγγελικής Αρχής ο κατηγορούμενος υπεβλήθη σε ιατροδικαστική εξέταση, όπως ζήτησε, για την πιστοποίηση τραυμάτων που φέρεται να υπέστη κατά τη διάρκεια του επεισοδίου. Για τον ίδιο λόγο, ο ίδιος μεταφέρθηκε λίγες ώρες μετά τη σύλληψή του, συνοδεία αστυνομικών, σε νοσοκομείο για την παροχή των πρώτων βοηθειών. Το αιματηρό περιστατικό σημειώθηκε χθες το μεσημέρι και από την πρώτη στιγμή έφτασαν στο σημείο αστυνομικοί για να διερευνήσουν τις συνθήκες του εγκλήματος, ενώ άμεσα συνελήφθη ο 63χρονος. Σύμφωνα με την Αστυνομία, ο 32χρονος αντιμετώπιζε ψυχολογικά προβλήματα και οι καβγάδες φαίνεται πως ήταν συχνοί στο σπίτι της οικογένειας. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075663/article/epikairothta/ellada/8essalonikh-diw3h-gia-an8rwpoktonia-apo-pro8esh-se-varos-toy-63xronoy-poy-skotwse-ton-gio-toy
ΕΛΛΑΔΑ,kathimerini.gr,Αντιδράσεις για το «νέο σχολείο»,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Ευρύτατη είναι η ηλεκτρονική διαβούλευση επί του νομοσχεδίου του υπουργείου Παιδείας για αλλαγές στις δύο εκπαιδευτικές βαθμίδες. Το ν/σ θα βρίσκεται σε διαβούλευση έως τις 6 Μαΐου, έχοντας συγκεντρώσει έως τώρα πάνω από 4.500 σχόλια. «Δημοφιλέστερα» άρθρα είναι αυτά για την εισαγωγή αγγλικών στο νηπιαγωγείο, τις αλλαγές στα προγράμματα σπουδών, καθώς και εκείνες που αφορούν στα Πρότυπα και Πειραματικά Σχολεία. Η ΟΛΜΕ και η ΔΟΕ οργανώνουν αύριο διαμαρτυρία στην πλατεία Συντάγματος στην Αθήνα και στις κατά τόπους Διευθύνσεις Εκπαίδευσης, ζητώντας τη μη κατάθεση στη Βουλή του νομοσχεδίου. Αρχική θέση των ομοσπονδιών είναι ότι το ν/σ παρουσιάζεται εν μέσω πανδημίας, «ενώ δεν μπορούν να πραγματοποιηθούν γενικές συνελεύσεις, χωρίς να έχει προηγηθεί διάλογος με τις ομοσπονδίες και με τη Βουλή να υπολειτουργεί». Ειδικότερα, η ΟΛΜΕ διαμαρτύρεται για σειρά θεμάτων ξεκινώντας από την αξιολόγηση, «χωρίς να λαμβάνονται υπόψη τα ιδιαίτερα χαρακτηριστικά και οι ανάγκες κάθε σχολείου και του μαθητικού δυναμικού του… με κίνδυνο την κατηγοριοποίηση των σχολείων. H κυβέρνηση έχει εξαγγείλει την επαναφορά –από το 2021– της τιμωρητικής ατομικής αξιολόγησης των εκπαιδευτικών, που θα συνδεθεί με την επαγγελματική τους εξέλιξη», όπως επισημαίνει. Επίσης, αντιδρά στην επαναφορά της Τράπεζας Θεμάτων (το 2013-2014 πολλαπλασίασε κατακόρυφα τη σχολική αποτυχία, εξαπλασιασμός των μετεξεταστέων, από 4% σε 24%, την καταφυγή στην παραπαιδεία και την πίεση στους εκπαιδευτικούς να προχωρήσουν στο εναγώνιο κυνήγι της ύλης εις βάρος του παιδαγωγικού έργου) και στον ηλικιακό περιορισμό της εγγραφής στα ΕΠΑΛ στα 17 έτη. Η ΔΟΕ αντιδρά στην αύξηση των μαθητών ανά τμήμα σε Δημοτικό και Νηπιαγωγείο από 22 στους 26, ενώ μιλάει για «σχολειο-ποίηση» του Νηπιαγωγείου και κατακερματισμό της γνώσης «με την κατάτμηση σε διακριτά διδακτικά αντικείμενα με την εισαγωγή των Αγγλικών σε πρώτη φάση και αργότερα της Φυσικής Αγωγής και της Πληροφορικής, χωρίς να λαμβάνονται υπόψη οι ιδιαίτερες εκπαιδευτικές ανάγκες των νηπίων». Από την άλλη, υπάρχουν αντιδράσεις στις ρυθμίσεις για τα Πρότυπα και Πειραματικά Σχολεία. Ενδεικτικά ο Σύλλογος Γονέων του Πρότυπου Σχολείου Αναβρύτων Γυμνασίου - Λυκείου εκφράζει τις αντιρρήσεις του «όσον αφορά την αδικία για τους ήδη φοιτώντες, μαθητές της Α΄ και Β΄ Γυμνασίου των Προτύπων Γυμνασίων. Η αδικία αφορά τη μη υφιστάμενη ρητή εξαίρεση από τις εξετάσεις εισαγωγής για τα Πρότυπα Λύκεια όλων των μαθητών των Α΄ και Β΄ τάξεων που ήδη σήμερα, το σχολικό έτος 2019-2020, φοιτούν σε Πρότυπο Γυμνάσιο. Οι μαθητές αυτοί εισήχθησαν με εισαγωγικές εξετάσεις στην Α΄ Γυμνασίου και κατά τον χρόνο εισαγωγής τους ο νόμος όριζε ρητώς το δικαίωμα εισαγωγής τους στο Πρότυπο Λύκειο μόνο με ενδοσχολικές εξετάσεις», αναφέρουν. Διασύνδεση Οι γονείς στο Πειραματικό Σχολείο του Πανεπιστημίου Αθηνών (ΕΚΠΑ) που μετατρέπεται σε Πρότυπο, «ήτοι χάνει τον πειραματικό του χαρακτήρα μετά από 91 χρόνια, ενώ το Δημοτικό Σχολείο του ΕΚΠΑ δεν συνδέεται με το Γυμνάσιο Πειραματικό Σχολείο του ΕΚΠΑ, δηλαδή δεν συνδέεται με το ίδιο του το Γυμνάσιο και Λύκειο με τα οποία μάλιστα συστεγάζονται, στο ίδιο κτίριο από το 1929», ζητούν «το Πειραματικό Σχολείο να μη μετατραπεί σε Πρότυπο και συνεπώς να υφίσταται διασύνδεση των τριών εκπαιδευτικών βαθμίδων του με απευθείας εισαγωγή των μαθητών του στις επόμενες βαθμίδες. Το Δημοτικό είναι ένα από τα ελάχιστα –εάν όχι το μοναδικό Πειραματικό της χώρας– το οποίο επί δεκαετίες εξυπηρετεί πλήρως τον πειραματικό του χαρακτήρα καθώς υλοποιεί μία πιλοτική, ψηφιακή μέθοδο διδασκαλίας, χρησιμοποιώντας νέο εκπαιδευτικό υλικό, έντυπο και ψηφιακό, νέα διδακτικά εργαλεία, και δοκιμάζοντας καινοτόμες διδακτικές πρακτικές». Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075912/article/epikairothta/ellada/antidraseis-gia-to-neo-sxoleio
ΕΛΛΑΔΑ,kathimerini.gr,Αυξήθηκαν 46% οι επισκέψεις σε ηλεκτρονικά φαρμακεία,2 Μαΐου 2020,ΔΗΜΗΤΡΑ ΜΑΝΙΦΑΒΑ,"Σε δεύτερη μοίρα πέρασαν, λόγω κορωνοϊού, τα προϊόντα που συμβάλλουν στην απώλεια βάρους, τα οποία μέχρι πρόσφατα επέλεγαν να αγοράσουν κυρίως από τα ηλεκτρονικά φαρμακεία οι καταναλωτές. Προτεραιότητα τις τελευταίες εβδομάδες αποτέλεσαν τα προϊόντα υγιεινής των χεριών –αντισηπτικά τζελ και οινόπνευμα–, ενώ ραγδαία ήταν η άνοδος των πωλήσεων των βιταμινών και συμπληρωμάτων διατροφής, προφανώς σε μια προσπάθεια των καταναλωτών να ενισχύσουν την υγεία του οργανισμού τους έναντι της πανδημίας. Ετσι, το διάστημα από τις 24 Φεβρουαρίου 2020, όταν και ανακοινώθηκε το πρώτο επιβεβαιωμένο κρούσμα κορωνοϊού στην Ελλάδα, έως και τις 31 Μαρτίου 2020, τα στοιχεία της Convert Group για τα ηλεκτρονικά φαρμακεία δείχνουν αύξηση των πωλήσεων στα προϊόντα υγιεινής των χεριών κατά 8.373%. Στις πρώτες θέσεις βρίσκονται επίσης είδη καθαρισμού (αύξηση 3.447%), αντιβηχικά σκευάσματα (301%), ενώ στις βιταμίνες καταγράφηκε αύξηση των πωλήσεων κατά 163%. Ενισχυμένες ήταν επίσης οι πωλήσεις διαφόρων συσκευών μέτρησης, κυρίως θερμόμετρων και οξύμετρων, καταγράφοντας αύξηση 131%. Από την άλλη, η μεγαλύτερη μείωση πωλήσεων, 39%, καταγράφηκε στα προϊόντα που βοηθούν στο να χάσει κάποιος περιττά κιλά. Η μεγαλύτερη αύξηση πωλήσεων, 82%, στα ηλεκτρονικά φαρμακεία καταγράφηκε το διάστημα 9 Μαρτίου - 15 Μαρτίου. Tην εβδομάδα εκείνη οι πωλήσεις στα είδη απολύμανσης των χεριών αυξήθηκαν σε σύγκριση με την αντίστοιχη εβδομάδα του 2019 κατά 15.964%. Από την άλλη, η συμβολή των βιταμινών και των συμπληρωμάτων διατροφής στη μεγάλη αύξηση των πωλήσεων των ηλεκτρονικών φαρμακείων φαίνεται από το ακόλουθο στοιχείο: το α΄ τρίμηνο του 2020 οι πωλήσεις των ηλεκτρονικών φαρμακείων αυξήθηκαν κατά 28% σε σύγκριση με το αντίστοιχο τρίμηνο του 2019, με 10,5 ποσοστιαίες μονάδες αυτής της αύξησης να αποδίδονται στις πολύ υψηλές πωλήσεις των βιταμινών και συμπληρωμάτων διατροφής. Tον Μάρτιο του 2020 οι συνολικές επισκέψεις στα ηλεκτρονικά φαρμακεία ήταν 6,6 εκατομμύρια, αυξημένες κατά 46% σε σύγκριση με πέρυσι. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075754/article/epikairothta/ellada/ay3h8hkan-46-oi-episkeyeis-se-hlektronika-farmakeia
ΕΛΛΑΔΑ,kathimerini.gr,Διήμερη στοχευμένη αποχή των δικηγόρων,2 Μαΐου 2020,ΙΩΑΝΝΑ ΜΑΝΔΡΟΥ,"Αποχή σε υποθηκοφυλακεία και Ειρηνοδικεία της περιοχής Ατττικής,συμπεριλαμβανομένου και του υποθηκοφυλακείου της Αθήνας, αποφάσισε κατά πλειοψηφία ο Δικηγορικός Σύλλογος της Αθήνας Οπως έγινε γνωστό, η αποχή των δικηγόρων θα αφορά στα Ειρηνοδικεία  Αχαρνών, Ελευσίνας, Κρωπίας, Λαυρίου, Μαραθώνα και Μεγάρων, όλων των έμμισθων Υποθηκοφυλακείων (συμπεριλαμβανομένου του Υποθηκοφυλακείου Αθηνών) καθώς επίσης και των άμισθων Υποθηκοφυλακείων Γλυφάδας και Ιλίου. Η αποχή αποφασίστηκε για την Τετάρτη 29.4.2020 και 9.4.2020 και Πέμπτη 30.5.2020. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075846/article/epikairothta/ellada/dihmerh-stoxeymenh-apoxh-twn-dikhgorwn
ΕΛΛΑΔΑ,kathimerini.gr,Κατασκευή προστατευτικών προσωπίδων μέσω τρισδιάστατης εκτύπωσης από το ΕΚΠΑ,2 Μαΐου 2020,ΓΙΩΤΑ ΣΥΚΚΑ,"Ομάδες ερευνητών από διάφορα Τμήματα και Εργαστήρια του Εθνικού και Καποδιστριακού Πανεπιστημίου Αθηνών συντόνισαν και ένωσαν τις δυνάμεις τους με αρχικό στόχο την κατασκευή προστατευτικών προσωπίδων (Face Shields) μέσω τρισδιάστατης εκτύπωσης (3-D printing). Οι προσωπίδες αυτές έχουν δοκιμαστεί από γιατρούς και προσωπικό Πανεπιστημιακών Κλινικών της Ιατρικής Σχολής του ΕΚΠΑ, και χρησιμοποιούνται ως συμπληρωματικό μέσο και πάντοτε επικουρικά των βασικών απαραίτητων μέσων προστασίας που πρέπει να λαμβάνονται, όπως ειδικές μάσκες, γάντια κ.α. Ο εκτιμώμενος αριθμός προστατευτικών προσωπίδων που δύναται η ομάδα να κατασκευάσει, είναι 50 τεμάχια την ημέρα. Με την υποστήριξη των Πρυτανικών Αρχών, του προσωπικού του Εργαστηρίου Αναλυτικής Χημείας του Τμήματος Χημείας και της Εταιρείας Διαχείρισης και Αξιοποίησης της Περιουσίας του ΕΚΠΑ, αναμένεται να κατασκευαστούν και να διανεμηθούν δωρεάν περίπου 2.000 προσωπίδες μέχρι το τέλος Μαΐου. Η πρώτη διανομή αρχίζει σήμερα, Δευτέρα. Επίσης, μέλη της ομάδας 3-D Printing του ΕΚΠΑ δραστηριοποιούνται παράλληλα στον σχεδιασμό και την κατασκευή αναπνευστήρα για φορητή και σταθερή χρήση σε ΜΕΘ, προσαρμογέων φίλτρου και συστήματος αέρα, προσαρμογέων fullface μάσκας θαλάσσης σε φίλτρο, μασκών άκαμπτου σκελετού (hard body mouth-nose masks), κ.α. Στην εθελοντική αυτή δράση συμμετέχουν έως σήμερα 10 ομάδες αποτελούμενες από μέλη ΔΕΠ, ερευνητές, υποψήφιους διδάκτορες και φοιτητές. Συνολικά αξιοποιούνται 25 τρισδιάστατοι «εκτυπωτές» (Stereolithography, Fused Deposition Modeling). - Μονάδα Ιατρικής Τρισδιάστατης Εκτύπωσης - Εργαστήριο Φυσιολογίας «Φυσιολογείον», Ιατρική Σχολή (10 «εκτυπωτές»). - Εργαστήριο Προηγμένων Κατασκευών και Ευφυών Συστημάτων, Γενικό Τμήμα, Συγκρότημα Ευρίπου, Εύβοια, (5 «εκτυπωτές»). - Εργαστήριο Χημείας και Τεχνολογίας Υλικών, Γενικό Τμήμα, Συγκρότημα Ευρίπου, Εύβοια, (2 «εκτυπωτές»). - Ορθοπαιδικό Κέντρο Έρευνας και Εκπαίδευσης «Π.Ν. Σουκάκος», ΠΓΝ «Αττικόν», Α' Ορθοπαιδική Χειρουργική Κλινική, Ιατρική Σχολή (2 «εκτυπωτές»). - Εργαστήριο Ορθοδοντικής, Οδοντιατρική Σχολή (1 «εκτυπωτής»). - Ερευνητικό Εργαστήριο Μελέτης, Σχεδιασμού και Κατασκευών Θερμικών Μηχανών και Βιομηχανικών Εγκαταστάσεων & Εργαστήριο Εργαλειομηχανών CNC & Μηχανουργικής Τεχνολογίας, Γενικό Τμήμα, Συγκρότημα Ευρίπου, Εύβοια, (1 «εκτυπωτής»). - Τομέας Φαρμακευτικής Τεχνολογίας, Τμήμα Φαρμακευτικής (1 «εκτυπωτής»). - Μονάδα Βιοϊατρικής Τεχνολογίας, Α' Καρδιολογική Κλινική, Ιπποκράτειο ΓΝΑ και Κέντρο Νέων Βιοτεχνολογιών & Ιατρικής Ακριβείας, Ιατρική Σχολή (1 «εκτυπωτής»). - Εργαστήριο Αναλυτικής Χημείας, Τμήμα Χημείας (1 «εκτυπωτής»). - Ιδιωτικό Ιατρείο μέλους ΔΕΠ της Οδοντιατρικής Σχολής (1 «εκτυπωτής»). Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075639/article/epikairothta/ellada/kataskeyh-prostateytikwn-proswpidwn-mesw-trisdiastaths-ektypwshs-apo-to-ekpa
ΕΛΛΑΔΑ,kathimerini.gr,Δέκα καλεσμένοι της «Κ» εξομολογούνται σκέψεις και προτεραιότητες για τη μέρα της «απελευθέρωσης»,2 Μαΐου 2020,ΣΑΚΗΣ ΙΩΑΝΝΙΔΗΣ,"Τι μας έχει λείψει περισσότερο το διάστημα του εγκλεισμού; Τώρα που η πολυπόθητη –σταδιακή και υπό προϋποθέσεις– απελευθέρωση πλησιάζει, ποιο είναι το πρώτο πράγμα που θέλουμε να κάνουμε; Η ερώτηση που απευθύναμε στους δέκα καλεσμένους της «Κ» ήταν απλή. Ζητήσαμε την πρώτη, ακαριαία σκέψη τους. Oι απαντήσεις που λάβαμε δίνουν το μέτρο της απουσίας και της στέρησης, είναι σαν οδηγός στη λίστα προτεραιοτήτων, που μέσα στις πρωτόγνωρες αυτές συνθήκες έφερε τα πάνω κάτω. Σε άλλους έλειψαν γονείς και εγγόνια και σε άλλους ένας καφές έξω στον ήλιο, μια βουτιά στη θάλασσα, μια βόλτα με το αυτοκίνητο στο Σούνιο. Η πρώτη ανάγνωση είναι ότι ίσως μάθαμε να εκτιμάμε περισσότερο τα απλά, τα αυτονόητα. Τώρα τι θα μείνει, αυτό είναι μια άλλη ιστορία που θα τη διαβάσουμε στο μέλλον. Χρήστος ΛούληςΗθοποιός και σκηνοθέτηςΝα βουτήξω στη θάλασσα Το πρώτο πράγμα που θέλω να κάνω είναι να πετάξω τα ρούχα μου και να βουτήξω στη θάλασσα. Αυτό σκέφτομαι. Δεν είμαι χειμερινός κολυμβητής, η καραντίνα δεν μου στέρησε το κολύμπι, αλλά πραγματικά μου έχει λείψει. Θέλω να πάω σε μια παραλία της Αττικής και να βουτήξω στη θάλασσα, να ξεπλύνω την καραντίνα στο νερό! Και μόνο η σκέψη αυτή με ελευθερώνει. Στέλιος ΠαρλιάροςΖαχαροπλάστηςΜε το αυτοκίνητο στο Σούνιο Το πρώτο πράγμα που θα κάνω είναι να μπω στο αυτοκίνητό μου και να βγω στην παραλιακή με κατεύθυνση το Σούνιο. Είναι μια διαδρομή που κάνω εδώ και πολλά χρόνια, τουλάχιστον δύο φορές το μήνα. Περνάω από τη Γλυφάδα, τη Βουλιαγμένη, τη Βάρκιζα, κάνω μια μικρή στάση στο 48ο χιλιόμετρο, όπου προτού… ανακαλυφθεί από τον κόσμο ήταν η αγαπημένη παραλία της παρέας, και φτάνω στο Σούνιο. Ανεβαίνω στον ναό, μπορεί να πιω κι έναν καφέ, γεμίζω ενέργεια και μετά συνεχίζω για Λαύριο. Εκεί θα με βρει το σούρουπο σε κάποιο ουζερί. Αυτό θα κάνω. Την αγαπημένη μου διαδρομή στην ωραιότερη πλευρά της Αττικής. Σταμάτης ΚριμιζήςΑκαδημαϊκόςΘέλω να δω τα εγγόνια μου Προσωπικά αυτές τις μέρες αισθάνομαι μια ανακούφιση γιατί σταμάτησα να κυνηγάω την επόμενη πτήση σε κάποιο αεροδρόμιο και έχω χρόνο να ανταποκριθώ σε υποχρεώσεις που είχα αναλάβει και είχαν μείνει πολύ πίσω. Ομως σκέφτομαι τα εγγόνια μου, κι όταν τελειώσουμε από την πανδημία θέλω να τα δω από κοντά, να τ’ αγκαλιάσω, να απαντήσω στις ερωτήσεις τους, να δω πώς κατάλαβαν αυτήν την εμπειρία του αποκλεισμού. Επίσης, ανυπομονώ να ξαναρχίσω τις ομιλίες στα σχολεία της χώρας όπου, πέρα από την περιγραφή της πρόκλησης των διαστημοπλοίων στην εξερεύνηση των πλανητών, μιλάω στα παιδιά για το όραμά τους, την αριστεία, την αξιοκρατία, το ήθος και τη σκληρή δουλειά που απαιτείται για επιτυχία και ολοκλήρωση στην επιστήμη και στη ζωή γενικά. Κι ελπίζω ν’ ακούσω πως η πανδημία δίδαξε σε όλους τη σημασία της εξειδικευμένης γνώσης και τον υπαρξιακό ρόλο της επιστήμης σε μια σύγχρονη κοινωνία στην αντιμετώπιση των μεγάλων προκλήσεων που αντικρίζει η ανθρωπότητα. Τέλος, θα μπορέσω να απαντήσω στο ερώτημα των συναδέλφων και φίλων στην αλλοδαπή την τελευταία δεκαετία, «πώς είναι δυνατόν οι Ελληνες της διασποράς που γνωρίζουμε να είναι επιτυχημένοι, να επιδιώκουν την αριστεία, και να συνεισφέρουν στην κοινωνία, ενώ ταυτόχρονα από τα διεθνή ΜΜΕ η εικόνα που έχουμε για την ελληνική κοινωνία είναι τόσο αρνητική». Τώρα πλέον μπορώ να τους απαντήσω ότι η Ελλάδα που νικάει τον κορωνοϊό εμπιστευόμενη την επιστήμη, είναι ενωμένη και οργανωμένη, πέρα από τους λαϊκισμούς και την τυραννία των ανικάνων, και είναι η πραγματική Ελλάδα. Και όλοι αυτοί θα καταλάβουν την απάντηση, πόσο μάλλον βλέποντας τα παραδείγματα στις δικές τους χώρες. Κώστας ΜπακογιάννηςΔήμαρχος ΑθηναίωνΝα απολαύσουμε την Αθήνα μαζί Να απολαύσουμε την Αθήνα όλοι μαζί. Αυτός είναι ο πιο σημαντικός στόχος της επόμενης ημέρας. Σε αυτό τον στόχο οφείλεται όλη η προσπάθεια που έχει ξεκινήσει από την πρώτη ημέρα της κρίσης. Να εκμεταλλευθούμε τον χώρο και τον χρόνο που μας δίνεται στην πόλη και να κάνουμε ουσιαστικές παρεμβάσεις με πιο εντατικούς ρυθμούς από πριν. Οι ασφαλτοστρώσεις σε 82 δρόμους, οι παρεμβάσεις επισκευών στους δημόσιους χώρους, η τοποθέτηση 7.500 νέων κάδων αλλά και οι σαρωτικές επιχειρήσεις αντιγκράφιτι και καθαρισμού μεγάλων επιφανειών, είναι κομμάτια της καθημερινής μας δουλειάς για να καταλήξουμε στο επιθυμητό αποτέλεσμα. Να έχουμε μία καλύτερη Αθήνα όταν θα βγούμε όλοι από τα σπίτια μας. Και αυτό δεν είναι ευχή, είναι μία νέα πραγματικότητα που διαμορφώνεται τώρα. Γιατί τώρα, σε αυτή την περίοδο, μάθαμε να εκτιμάμε ακόμη περισσότερο τα αυτονόητα. Τη ζωή στον δημόσιο χώρο, τη ποιότητα της καθημερινότητας στις γειτονιές της πόλης. Αυτό είναι που μας λείπει και αυτό θέλουμε να φτιάξουμε. Τώρα, λοιπόν, μας δίνεται μια χρυσή ευκαιρία που ονομάζεται επόμενη μέρα και την αξιοποιούμε. Γιατί μπαίνει μπροστά το σχέδιό μας που θέλει μία Αθήνα ανοιχτή αγκαλιά για όλους σε κάθε γωνιά της. Με πεζοδρομήσεις και ενοποιήσεις χώρων που δημιουργούν υπέροχες διαδρομές. Με τη διαμόρφωση των εμβληματικών χώρων που τους υποδέχονται όλους. Με περισσότερο πράσινο, με καθαριότητα και περισσότερο φως. Γιατί η Αθήνα που δημιουργείται, δεν θα είναι απλώς η πόλη που ζούμε, αλλά η πρωτεύουσα που θα θέλαμε όλοι να ζούμε. Ορέστης ΑνδρεαδάκηςΚαλλιτεχνικός διευθυντής Φεστιβάλ Κινηματογράφου ΘεσσαλονίκηςΝα δω ουρές στο «Ολύμπιον»  Ουρές. Συνωστισμός. Γεμάτες κινηματογραφικές αίθουσες. Αυτό ονειρεύομαι όταν τελειώσει η καραντίνα, όταν τελειώσει ο παγκόσμιος φόβος: Να ξαναδώ τους σινεφίλ να περιμένουν έξω από το «Ολύμπιον» – την ιστορική έδρα του Φεστιβάλ Κινηματογράφου Θεσσαλονίκης. Να αγγίζονται, να χαιρετιούνται να φιλιούνται. Χωρίς γάντια. Χωρίς μάσκες. Και μετά να ξεχυθώ και εγώ μαζί τους στην αίθουσα. Να νιώσω αγκώνες να ακουμπιούνται και ανάσες ελεύθερες. Και όταν σβήσουν τα φώτα να ακολουθήσω τα βλέμματά τους να συμπλέουν, να ταυτίζονται, να ενώνονται πάνω στη μεγάλη οθόνη που θα έχει φωτιστεί από την κοινή εμπειρία που μόνο η τέχνη μπορεί να προσφέρει στην ανθρωπότητα. Στεφανία ΓουλιώτηΗθοποιόςΝα πάω για ένα καφέ Νομίζω ότι έπειτα από αυτή τη συνθήκη θα θελήσω να κρατήσω κάποια από τα θετικά που μου αποκάλυψε. Τη διεύρυνση του χρόνου, την ενδοσκόπηση, την ηρεμία, την ανάγκη να ζω τη στιγμή. Σίγουρα θα διεκδικώ πολύ περισσότερο χρόνο για παύση και σίγουρα θα περιοριστεί ο κόσμος τον οποίο συναντούσα, μιας και συνειδητοποίησα πόση σπατάλη ενέργειας υπάρχει στις ανούσιες συνευρέσεις. Ο χρόνος τού να μην κάνεις τίποτα είναι πολύτιμος και δημιουργικός, αρκεί και να μη θες να τον γεμίσεις με πράγματα που πιστεύεις πως είναι δημιουργικά αλλά στην ουσία αποτελούν προσπάθεια να ξεπεράσεις την πλήξη σου. Ως εκ τούτου, το πρώτο πράγμα που θα κάνω μόλις τελειώσουν οι περιορισμοί είναι να πάω στο αγαπημένο μου καφέ, μόνη, να κάτσω να ευχαριστηθώ τον καιρό και να παρατηρώ τον κόσμο. Ισως πάρω και κάποιο βιβλίο μαζί μου. Ποτέ δεν το επέτρεψα αυτό στον εαυτό μου... Θα κάνω αυτό που έλεγε ο Μικρός Πρίγκιπας: «Εγώ αν είχα είκοσι λεπτά, θα τα χρησιμοποιούσα για να περπατήσω αργά μέχρι την πηγή». Μαριάννα ΚάλμπαρηΚαλλιτεχνική διευθύντρια Θεάτρου Τέχνης Καρόλου ΚουνΠάρτι, βόλτες, πρόβες Επιτρέψτε μου να μετατρέψω την ερώτηση σε: «Τι θα πρωτοκάνω όταν βγω από την καραντίνα αφού έχει βρεθεί θεραπεία και εμβόλιο;». Κι ας αργήσει εκείνη η μέρα... Εκείνη τη μέρα όμως:1) Θα κάνω ένα μεγάλο πάρτι! Με ανθρώπους που αγαπώ: οικογένεια, φίλους, συνεργάτες, γνωστούς, αγνώστους. Ενα πάρτι όπου θα αγκαλιαστούμε, θα φιληθούμε, θα χορέψουμε γιορτάζοντας μια νέα αρχή.2) Θα επιδοθώ σε άσκοπες βόλτες και μετακινήσεις με τα πόδια, με ταξί, μετρό, αεροπλάνα, τρένα, καράβια.3) Θα κάνω ατελείωτες πρόβες στο θέατρο! Με δάκρυα, γέλια, ανάσες, βλέμματα, αγγίγματα.4) Θα παρακολουθήσω ωραίες παραστάσεις σε ασφυκτικά γεμάτα θέατρα όπου κανείς δεν θα φοβάται να βήξει. Κωστής ΜαραβέγιαςΤραγουδοποιόςΣτο... ΚΤΕΛ Πελοποννήσου Οταν τελειώσει η καραντίνα θέλω να στριμωχτώ με γνωστούς κι αγνώστους. Να νιώσω τα χνώτα τους, τον ιδρώτα τους, να περιπλανηθώ μαζί τους σε ένα μετρό σε ώρα αιχμής ή έστω σε ένα στοιβαγμένο λεωφορείο των ΚΤΕΛ Πελοποννήσου. Οταν τελειώσει η καραντίνα ας κλειστώ και σε ασανσέρ με άλλους οκτώ, να μοιραστώ την αγωνία, τον φόβο και την ανακούφιση όταν βγούμε. Να εκνευριστώ με τον εξυπνάκια στο φανάρι που έρχεται από δεξιά για να μην κάνει ουρά. Να ανταλλάξουμε και δυο τρία γαλλικά και οι πίσω να κορνάρουν. Να ακούσω πάλι απ’ τον πατέρα μου για «το καλό παιδί τον Τσίπρα» και από τον ανιψιό μου για «τη νέα πίστα του Fortnite». Κι όταν περάσει ο καιρός θα γκρινιάζω πως κουράστηκα στη φασαριόζα Αθήνα και θα ψάχνω μια νέα καραντίνα σε κάποια ερημική παραλία με καντίνα. Να ’μαστε καλά οι άνθρωποι, να ’μαστε κοντά κι αν μπορούμε να αγαπιόμαστε. Κι αν όχι δεν πειράζει. Αρκεί να είμαστε μαζί. Γιάννης ΜπουτάρηςΟινοπαραγωγός, τέως δήμαρχος Θεσ/νίκηςΓιαννακοχώρι, Αμύνταιο, Νυμφαίο Προφανώς η καραντίνα δεν θα λήξει απόλυτα αλλά σταδιακά. Το πρώτο πράγμα που θα κάνω είναι να πάω στο κτήμα στο Γιαννακοχώρι και στο Αμύνταιο, να πάρω μια γεύση από τα αμπέλια που βιάζονται να καρπίσουν, μιας και η περίεργη φετινή άνοιξη τα κάνει λίγο βιαστικά. Θα συνεχίσω για να καταλήξω στο Νυμφαίο στον δασικό σταθμό του Αρκτούρου. Κι εκεί τα ζώα, αρκούδες και λύκοι είναι ανήσυχα. Πάντα είναι έτσι μετά τα χιόνια τον χειμώνα. Στο Νυμφαίο θα καθίσω μόνος, να συγκεντρωθώ για να μπορέσω να καταλάβω πώς θα είναι ο κόσμος μέχρις ότου να βρεθεί ο τρόπος θεραπευτικής αντιμετώπισης του ιού, μιας και δείχνει ότι θα ζήσουμε με αυτό όπως και με τις άλλες πανδημίες (ισπανική γρίπη, ελονοσία, φυματίωση, HIV κ.λπ). Να αξιολογήσω γενικότερα τον μέχρι τώρα τρόπο ζωής μου, τις προτεραιότητές μου, τις σχέσεις μου με τους ανθρώπους, τις συμπεριφορές μου και τα λάθη μου. Και φυσικά η αναγκαστική εικοσιτετράωρη συμβίωση με τη γυναίκα μου και τη νέα μου οικογένεια με οδηγούν να εκτιμήσω και να ευχαριστηθώ τη νέα, για μένα, αυτή κατασταση, που συμπληρώνει και εμπλουτίζει τις σχέσεις μου με τα παιδιά και τα εγγόνια μου. Σμαράγδα ΚαρύδηΗθοποιόςΓονείς και έπειτα κατευθείαν Αίγινα Νομίζω είναι πολύ συγκεκριμένα τα πράγματα που θέλω να κάνω. Θέλω να δω τους γονείς μου, δεν τους έχω δει εδώ και ένα μήνα ούτε με βιντεοκλήση, γιατί τους είναι δύσκολο να επικοινωνήσουν με αυτόν τον τρόπο. Επίσης, θέλω να δω τους φίλους μου! Οι άνθρωποι μου έχουν λείψει... Και τα ταξίδια! Θα ήθελα να μας επιτρέψουν τα ταξίδια, να μπορέσω να πάω στο σπίτι μου στην Αίγινα. Φέτος είχα πει τέρμα με την Αίγινα, θα πάω σε πολλά νησιά, τώρα θέλω να πάω και να μείνω εκεί. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075517/article/epikairothta/ellada/deka-kalesmenoi-ths-k-e3omologoyntai-skeyeis-kai-proteraiothtes-gia-th-mera-ths-apeley8erwshs
ΕΛΛΑΔΑ,kathimerini.gr,Πώς θα λειτουργεί από αύριο το Ειρηνοδικείο της Αθήνας - Υποχρεωτική θερμομέτρηση των εισερχομένων,2 Μαΐου 2020,ΙΩΑΝΝΑ ΜΑΝΔΡΟΥ,"Aναλυτική απόφαση για τον τρόπο λειτουργίας του Ειρηνοδικείου από αύριο και έως τις 15 Μαΐου, μέχρις ότου ισχύουν τα μέτρα υπολειτουργίας της δικαιοσύνης, αποφάσισε το Τριμελές Συμβούλιο Διεύθυνσης του Ειρηνοδικείου Αθηνών. Σύμφωνα με την ανακοίνωση του Ειρηνοδικείου, που υπογράφεται από την πρόεδρο του Συμβουλίου Διεύθυνσης του Ειρηνοδικείου Ελένη Ζαχαριάδου, η πρόσβαση στο κτίριο θα γίνεται κατόπιν θερμομέτρησης από ομάδες του Ερυθρού Σταυρού και με χρήση μάσκας όλων των εισερχομένων στο κτίριο είτε από την κύρια είσοδο επί της οδού Λουκάρεως είτε από την οδό Δέγλερη. Επίσης, εντός του κτιρίου θα βρίσκεται πενταμελής ομάδα ιδιωτικών φρουρών προκειμένου να μεριμνούν για την τήρηση αποστάσεων αλλά και την κίνηση εισερχομένων προσώπων. Τέλος, θα υπάρχουν τόσο στις εισόδους αλλά και σε άλλα σημεία εντός του κτιρίου αντισηπτικά, η χρήση των οποίων θα είναι υποχρεωτική. Η Διοίκηση του Ειρηνοδικείου αποφάσισε την διάθεση δύο δικαστικών αιθουσών στο ισόγειο του κτιρίου για την εκδίκαση όσων υποθέσεων επιτρέπεται να διεξάγονται έως τις 15 Μαΐου, με ανώτατο αριθμό ημερησίως τις πέντε οι οποίες θα συζητούνται ανά ώρα και με ανώτατο αριθμό προσώπων εντός του δικαστηρίου τα έξι, συμπεριλαμβανομένου και του δικαστή. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075651/article/epikairothta/ellada/pws-8a-leitoyrgei-apo-ayrio-to-eirhnodikeio-ths-a8hnas---ypoxrewtikh-8ermometrhsh-twn-eiserxomenwn
ΕΛΛΑΔΑ,kathimerini.gr,"Δήμαρχος Θεσσαλονίκης για Ν. Παραλία: Ολα αυτά που κερδίσαμε μαζί, δεν πρέπει να τα χάσουμε",2 Μαΐου 2020,kathimerini.gr,"Σε σημερινές δηλώσεις του, ο δήμαρχος Θεσσαλονίκης, Κωνσταντίνος Ζέρβας, ανέφερε πως το αίτημα για άνοιγμα της Νέας Παραλίας έχει κατατεθεί στον υφυπουργό Πολιτικής Προστασίας και, όπως είπε, προς το παρόν δεν έχει επίσημη ενημέρωση για το θέμα. «Έχουμε κάνει αίτημα στον κ. Χαρδαλιά. Εγώ δεν ξέρω αν το έχει αποδεχθεί ακόμη. Ελπίζω να το αποδεχθεί», δήλωσε ο κ. Ζέρβας, προσθέτοντας ότι «Ο δήμος Θεσσαλονίκης ήταν ο πρώτος που ζήτησε να απαγορευτεί η κυκλοφορία στη Νέα Παραλία. Θα είμαστε και οι πρώτοι, ξανά, που θα εμπιστευτούμε τους συμπολίτες μας ούτως ώστε να έχουν τον χώρο αυτό προς χρήση. Πάντα βέβαια με τους κανόνες ασφάλειας που πρέπει να υπάρχουν». Επιπλέον, επισήμανε ότι «Όλα αυτά που κερδίσαμε μαζί δεν πρέπει επ' ουδενί να τα χάσουμε». Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075650/article/epikairothta/ellada/dhmarxos-8essalonikhs-gia-n-paralia-ola-ayta-poy-kerdisame-mazi-den-prepei-na-ta-xasoyme
ΕΛΛΑΔΑ,kathimerini.gr,Γιατί θα αλλάξουν λιγότερα από όσα πιστεύουμε μετά τον ιό,2 Μαΐου 2020,kathimerini.gr,"Δεν είμαι υποστηρικτής ούτε του «τίποτε δεν θα είναι ίδιο την επόμενη μέρα» ούτε και του «τίποτε δεν πρόκειται να αλλάξει» μετά την πανδημία. Διότι όλο αυτό το διάστημα διαβάζω πλήθος επιχειρημάτων και για τις δύο αυτές απόψεις, αν και θα έλεγα περισσότερο για την πρώτη που μοιάζει και πιο εντυπωσιακή ως απόφανση αλλά και συγκινεί περισσότερους λόγω της δραματικότητας με την οποία εκφέρεται. Απαιτείται, ωστόσο, ψυχραιμία στις κρίσεις μας καθώς μια απόσταση από τα πράγματα, όσο γίνεται βέβαια στις συνθήκες μεγάλης αβεβαιότητας που ζούμε. Είναι προφανές ότι όλα εξαρτώνται από το αν και πότε θα βρεθεί το εμβόλιο. Αλλά αν συμβεί αυτό και μάλιστα σε ορίζοντα ενός έτους όπως, λίγο πολύ, όλοι εκτιμούν τότε αυτές οι κρίσεις περί ριζικής αλλαγής των βάσεων του πολιτισμού μας και του τρόπου που ζούσαμε ως τώρα, μου μοιάζουν αστόχαστες και υπερβολικές. Πρώτα και κύρια, ανθρωπολογικά και πολιτισμικά μιλώντας ο πυρήνας των ανθρώπινων υποκειμένων και των μεγάλων πολιτισμών αλλάζει με φοβερά αργούς ρυθμούς εκατονταετιών ή και χιλιετηρίδων. Σε αντίθεση με τις τεχνολογικές ή τις πολιτικές αλλαγές, οι χρόνοι των αθρώπων είναι πάντα αργόσυρτοι διότι ενστικτωδώς κρατούν πολλά στοιχεία από τις προηγούμενες γενιές, αντιστεκόμενοι έτσι στις άμεσες ανατροπές. Τίποτε δεν αλλάζει από τη μια μέρα την άλλη, και ας μην παρασυρόμαστε από τις φωνές των ΜΜΕ που δουλειά τους είναι έτσι κι αλλιώς να καταγράφουν τον βραχύ χρόνο των γεγονότων και όχι τις δομικές αλλαγές των κοινωνιών. Έπειτα, πολλά από όσα θεωρούν ότι θα αλλάξουν οι οπαδοί του «τίποτε δεν θα είναι ίδιο» αφορούν αλλαγές που έχουν επισυμβεί κάποιες δεκαετίες τώρα. Παραβιάζουν μάλλον ανοικτές θύρες. Ας πούμε, η κοινωνική αποστασιοποίηση δεν περίμενε την πανδημία για να επινοηθεί. Αυτό που ονομάζουμε μετανεωτερικότητα και οι τεχνολογικές αλλαγές που επήλθαν μαζί με τις πολιτισμικές στην εποχή της παγκοσμιοποίησης συνοδεύτηκαν ακριβώς από την αραίωση των κάθε είδους επαφών των ανθρώπων: επαγγελματικών, κοινωνικών ή ερωτικών. Τα σόσιαλ μήντια είχαν προετοιμάσει το έδαφος της κοινωνικής αποστασιοποίησης πολύ πριν την πανδημία. Εκεί ήταν που κυρίως πλέον συζητούσαμε, μαλώναμε, πολιτικολογούσαμε, ερωτευόμασταν ή κάναμε (διαδικτυακό) σεξ και πριν κλειστούμε εξ ανάγκης πριν δύο μήνες στο σπίτι. Για να μη μιλήσουμε για την αύξηση των μονοπρόσωπων νοικοκυριών τις τελευταίες δεκαετίες παντού στον δυτικό κόσμο. Αν υπάρχει ένα κυρίαρχο χαρακτηριστικό του πολιτισμού μας τον 21ο αιώνα, αυτό είναι η μοναχικότητα από επιλογή και ο βαθύς κατακερματισμός της κοινωνίας. Προφανώς, ο κίνδυνος του ιού πιθανόν να ενισχύσει για ένα διάστημα όλες αυτές τις κυρίαρχες τάσεις μέχρι να ανακαλυφθεί το εμβόλιο, και να δούμε διάφορες αλλαγές στις καθημερινές μας συνήθειες ή στις μετακινήσεις και τα ταξίδια μας αλλά δεν σημαίνει κιόλας ότι προηγουμένως τα σώματα (ή οι ψυχές) των ανθρώπων ήταν τόσο κοντά όσο υποστηρίζουν οι λυρικές αναλύσεις των «θα-έρθουν-τα-πάνω-κάτω-στον-τρόπο-που-θα-ζούμε-στο-εξής». Για να το πω και με ένα πρόσφατο ιστορικό παράδειγμα: δεν ήταν εντέλει το AIDS ο λόγος που οι άνθρωποι άλλαξαν τη σχέση τους με το σεξ και τις ερωτικές σχέσεις εν γένει, αλλά μια συνολικότερη μετατόπιση των πολιτισμικών προτύπων μας σε σχέση με την επιθυμία και την ηδονή, η οποία είχε ξεκινήσει νωρίτερα. Αντιθέτως, εκείνο που όντως υπάρχει σοβαρή πιθανότητα να αλλάξει είναι το μοντέλο διακυβέρνησης και λειτουργίας των κρατών, τουλάχιστον στη Δύση. Κυρίως θα αλλάξει ο βαθμός εμπιστοσύνης των πολιτών σε αυτά. Στα κράτη εκείνα που η διαχείριση της κρίσης υπήρξε αποτυχημένη και ο αριθμός των θανάτων πολύ υψηλός για ειρηνική περίοδο, η ταύτιση και η επένδυση των πολιτών στους κρατικούς θεσμούς θα υποστεί πλήγμα, και η πίεση για αλλαγές θα είναι έντονη. Αυτή η κρίση έχει μια μεγάλη διαφορά από την οικονομική κρίση μετά το 2008. Για τα δεινά της δεν μπορεί να επινοηθεί εξιλαστήριο θύμα έξω από το κράτος: δεν φταίνε αυτή τη φορά ούτε οι ανάλγητες αγορές, ούτε ο απάνθρωπος νεοφιλελευθερισμός ούτε οι επίβουλοι ξένοι ούτε κανείς άλλος για τους νεκρούς και τους νοσύντες πλην της εκάστοτε κυβέρνησης και των κρατικών θεσμών που δεν έκαναν όσα έπρεπε για να κρατήσουν τους πολίτες τους ασφαλείς. Αντιθέτως, στα κράτη εκείνα που η διαχείριση της πανδημίας υπήρξε επιτυχημένη -και η Ελλάδα ήταν μεταξύ αυτών- οι κοινωνίες ενδέχεται να αποκαταστήσουν την αμφίθυμη σχέση τους με τους κυβερνώντες και τους δημόσιους θεσμούς, και να βγουν ωφελημένες από την κρίση. Σε αμφότερες τις περιπτώσεις πάντως, εκείνο που θα ηττηθεί μάλλον θα είναι ο λαϊκισμός και ο επιστημονικός τσαρλατανισμός. Οι βασιλιάδες είναι ολόγυμνοι και καμία συνωμοσιολογική θεωρία δεν μπορεί να καλύψει την γύμνια τους. Τα τελευταία χρόνια είναι πολλές οι παλαβές θεωρίες που έχουν κυκλοφορήσει για πλήθος ζητημάτων και άπειρες οι ανοησίες που έχουν ειπωθεί από τα στόματα ανεύθυνων ηγετών αλλά ομολογουμένως η πρόταση του νυν Προέδρου των ΗΠΑ να κάνει κάποιος ένεση χλωρίνης για να «καθαριστεί» από τον ιό (!), ξεπερνάει κάθε προηγούμενο. Θα είναι το σοκ αυτό η απαρχή αλλαγών προς αποτελεσματικότερα πρότυπα διακυβέρνησης από ποιοτικά καλύτερες ηγεσίες για όλα τα κράτη, πετυχημένα και αποτυχημένα; Πιθανόν ναι. Τους τελευταίους πέντε αιώνες, στο δυτικό κόσμο, τέτοιες κρίσεις είναι συνήθως μεταμορφωτικές των κρατών ως προς τη λειτουργία και τις προτεραιότητές τους, Οδηγούν στη βελτίωσή τους και στην ταχύτερη προσαρμογή τους στα νέα δεδομένα στα οποία πιθανόν ως τότε να αντιστέκονταν από άρνηση ή ανικανότητα. Εξ ου και η Δύση κατάφερε ακριβώς σε αυτό το διάστημα να κυριαρχήσει παγκοσμίως και να εξάγει και τα πρότυπα διακυβέρνησής της τα οποία υιοθέτησαν άπαντες σχεδόν. Είναι προφανές ότι αν (για οποιονδήποτε λόγο που δεν μας είναι ξεκάθαρος), τούτη τη φορά δεν συμβεί αυτό, οι αλλαγές που θα ακολουθήσουν θα έχουν να κάνουν πρωτίστως με την σταδιακή υποχώρηση της πρωτοκαθεδρίας του δυτικού πολιτισμού, και τότε θα έχουν δίκιο οι απαισιόδοξοι να μιλούν για τεκτονικές αλλαγές στο κοσμοσύστημα. Αλλά και πάλι, πρέπει να ομολογήσουμε, με έναν ρυθμό πιο αργό από εκείνον της βιολογικής μας ζωής. *Ο κ. Δημήτρης Π. Σωτηρόπουλος είναι Καθηγητής Σύγχρονης Πολιτικής Ιστορίας στο Πανεπιστήμιο Πελοποννήσου και γραμματέας σύνταξης της «Νέας Εστίας».  Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075655/article/epikairothta/ellada/giati-8a-alla3oyn-ligotera-apo-osa-pisteyoyme-meta-ton-io
ΕΛΛΑΔΑ,kathimerini.gr,Υποχρεωτική η μάσκα στις δημόσιες συγκοινωνίες - Αναλυτικά οι νέες προβλέψεις,2 Μαΐου 2020,kathimerini.gr,"Υποχρεωτική χρήση  προστατευτικής μάσκας  στις μετακινήσεις στα μέσα μαζικής μεταφοράς από εργαζόμενους και επιβατικό κοινό, ελεγχόμενη είσοδος στους σταθμούς, ώστε να επιτευχθεί η αναγκαία φυσική απόσταση και αύξηση της συχνότητας των δρομολογίων στο μέγιστο δυνατό βαθμό, από την πρώτη μέρα εφαρμογής του πλαισίου σταδιακής άρσης των περιορισμών, είναι οι κανόνες που θα ισχύουν εφεξής για τις μετακινήσεις μας. Όπως ανακοίνωσε ο υφυπουργός Υποδομών και Μεταφορών, Γιάννης Κεφαλογιάννης, ο οποίος και απηύθυνε έκκληση για την αποφυγή άσκοπων μετακινήσεων, ο  έλεγχος της χρήσης μασκώ ν και ο περιορισμός του συνωστισμού στις εισόδους των σταθμών, αποτελούν αρμοδιότητα ελεγκτικού μηχανισμού που θα είναι επιφορτισμένος με αυτό το καθήκον. Από την πρώτη ημέρα εφαρμογής του πλαισίου σταδιακής άρσης των περιορισμών, τα δρομολόγια του ΟΑΣΑ, σύμφωνα με τον υφυπουργό Μεταφορών, θα διαμορφωθούν ως εξής: - Στο  μετρό και τον ηλεκτρικό , σήμερα, η συχνότητα των συρμών είναι στα 7,5 λεπτά κατά τις ώρες αιχμής και σχεδιάζεται να κατέβει στα 6 λεπτά. - Στο  τραμ,  από τα 11 λεπτά, στόχος είναι να φθάσουμε στα 8 λεπτά στις ώρες αιχμής. -  Στα λεωφορεία και τα τρόλεϊ,  από 550 οχήματα που κυκλοφορούν σήμερα, ο αριθμός τους το επόμενο διάστημα θα ανέλθει στα 1.000. Η πύκνωση των οχημάτων κατά τις ώρες αιχμής, θα συνοδεύεται από ταυτόχρονη μείωση των συχνοτήτων διέλευσης στα ενδιάμεσα διαστήματα, δηλαδή από τις 10 το πρωί έως τις 2 το μεσημέρι και από τις 6 το απόγευμα έως τα μεσάνυχτα. Επίσης, σε συνεργασία με τα συναρμόδια υπουργεία, αποφασίστηκε η διαφοροποίηση της ώρας προσέλευσης των εργαζομένων στη δημόσια διοίκηση και κατανομή της σε τρεις ζώνες (07.00, 08.00 και 09.00 π.μ.). Ο υφυπουργός Γιάννης Κεφαλογιάννης απηύθυνε έκκληση στο επιβατικό κοινό  να αποφεύγει κάθε άσκοπη μετακίνηση  με τα μέσα μαζικής μεταφοράς, ενώ ζήτησε η χρήση τους να γίνεται για απολύτως αναγκαίους λόγους. Κάλεσε παράλληλα τους πολίτες που έχουν την επιλογή της μετακίνησης με ιδιωτικό μέσο, να συνεχίσουν να το χρησιμοποιούν ως πρώτη επιλογή, επισημαίνοντας πως κανένα ευρωπαϊκό σύστημα συγκοινωνιών δεν έχει τη δυνατότητα, σε προσωπικό και οχήματα, να προσφέρει υπηρεσίες μεταφοράς με τρόπο που να εξασφαλίζεται η ιατρικώς θεμιτή φυσική απόσταση μεταξύ των επιβατών. Επιπλέον, για λόγους διευκόλυνσης, αποφασίστηκε η  παράταση της μη ισχύος του δακτυλίου  για τον Μάιο, καθώς και από τις 4 Μαΐου η δυνατότητα μεταφοράς δύο ατόμων (πέραν του οδηγού) στις μετακινήσεις με ΙΧ. Παράλληλα, σε συνεργασία με τα συναρμόδια υπουργεία, αποφασίστηκε η δυνατότητα εξαίρεσης του δικαιώματος άδειας ειδικού σκοπού στο προσωπικό των συγκοινωνιών και η αναστολή των διαδικασιών της κινητικότητας των εργαζομένους από τους συγκοινωνιακούς φορείς. Οι εποπτευόμενοι φορείς θα συνεχίσουν τη συστηματική απολύμανση των χώρων των σταθμών, των καθισμάτων, του πατώματος και των χειρολαβών οχημάτων και των συρμών. Επίσης, θα προχωρήσουν στη σήμανση των σημείων αναμονής, ώστε να αποφεύγεται ο συγχρωτισμός. Η χρήση των ανελκυστήρων θα απαγορεύεται, με την εξαίρεση των ατόμων με σοβαρά κινητικά προβλήματα.  Ως προς τη  μεταφορά πολιτών με ταξί , συνεχίζεται η εφαρμογή του κανόνα που ισχύει και σήμερα, δηλαδή ο οδηγός και ένας επιβάτης, με τις γνωστές εξαιρέσεις μεταφοράς γονέα με ανήλικα τέκνα ή συνοδείας ατόμου για ιατρικούς λόγους. Τέλος, ο υφυπουργός Γιάννης Κεφαλογιάννης, ευχαρίστησε όλους τους εργαζόμενους στα μέσα μεταφοράς, αλλά και στην εφοδιαστική αλυσίδα, τόσο για την απρόσκοπτη λειτουργία των συγκοινωνιών, όσο και για την ομαλή τροφοδοσία της αγοράς, ιδιαίτερα σε είδη πρώτης ανάγκης, τρόφιμα και φάρμακα. « Δεν μπαίνουμε στο λεωφορείο και στο μετρό όταν έχουμε το παραμικρό σύμπτωμα,  τηρούμε τα μέτρα ατομικής υγιεινής, προστατεύουμε την υγεία των συνανθρώπων μας και τη δική μας. Δεν κάνουμε άσκοπες μετακινήσεις». Αυτό θα είναι και το μήνυμα της ενημερωτικής καμπάνιας που θα ξεκινήσει τις επόμενες ημέρες από το υπουργείο Μεταφορών. Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075848/article/epikairothta/ellada/ypoxrewtikh-h-maska-stis-dhmosies-sygkoinwnies---analytika-oi-nees-provleyeis
ΕΛΛΑΔΑ,kathimerini.gr,Σε εξέλιξη οι έρευνες στο Άγιο 'Ορος για τον εντοπισμό 79χρονου αγνοούμενου,2 Μαΐου 2020,kathimerini.gr,"Σε εξέλιξη βρίσκονται οι έρευνες για τον εντοπισμό 79χρονου αγνοούμενου στο Άγιο Όρος. Τον ηλικιωμένο φιλοξενούσε ο γιος του, που είναι μοναχός στο Ιερό Κελί Τιμίου Σταυρού και τα ίχνη του χάθηκαν από την περασμένη Πέμπτη, 23 Απριλίου. Η εξαφάνιση του 79χρονου δηλώθηκε στις αστυνομικές αρχές από τον γιο του, ωστόσο μέχρι στιγμής οι έρευνες έχουν αποβεί άκαρπες. Από νωρίς το πρωί, οκταμελές κλιμάκιο διασωστών της Ελληνικής Ομάδας Διάσωσης από τη Θεσσαλονίκη, την Καβάλα και τη Χαλκιδική βρίσκεται στο Άγιο Όρος προκειμένου να συνδράμει τις αρχές στις έρευνες για τον εντοπισμό του ηλικιωμένου που αγνοείται στην περιοχή της Ι.Μ. Καρακάλου. Η συνδρομή γίνεαται με τη χρήση drone και ειδικού αναρριχητικού εξοπλισμού. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075662/article/epikairothta/ellada/se-e3eli3h-oi-ereynes-sto-agio-oros-gia-ton-entopismo-79xronoy-agnooymenoy
ΕΛΛΑΔΑ,kathimerini.gr,Τι απαντά η ΓΓΑΠ για τη διαδικασία ανάθεσης της απολύμανσης των φυλακών,2 Μαΐου 2020,kathimerini.gr,"Σύννομες, με τήρηση όλων των προβλεπόμενων ενεργειών, ακόμα και πέρα από όσα επιβάλλει ο νόμος, χαρακτηρίζουν το υπουργείο Προστασίας του Πολίτη και η Γενική Γραμματεία Αντεγκληματικής Πολιτικής (ΓΓΑΠ), ειδικότερα, τις ενέργειες για την επιλογή των εταιρειών που πραγματοποίησαν απολύμανση των φυλακών, θέμα το οποίο έχει προκαλέσει θόρυβο τις τελευταίες ημέρες, μετά και τις καταγγελίες του βουλευτή του ΣΥΡΙΖΑ, Παύλου Πολάκη, που αφορούν στην απευθείας ανάθεση του έργου. Σε ανακοίνωση-απάντηση στα δημοσιεύματα και τις καταγγελίες, που εξέδωσε η ΓΓΑΠ, σημειώνει, μεταξύ άλλων, ότι τηρήθηκε απαρέγκλιτα το τρίπτυχο «διαφάνεια- φερεγγυότητα-αποτελεσματικότητα», επιλέχθηκε η πιο οικονομική τιμή για το έργο, μετά από προσφορά των εταιρειών, και για όλες τις συμβάσεις που έχει υπογράψει η Γενική Γραμματεία Αντεγκληματικής Πολιτικής υπάρχουν πρωτόκολλα ορθής εκτέλεσης του έργου. Στο τέλος της ανακοίνωσης γίνεται λόγος για «άνανδρες επιθέσεις», που αναφέρονται στη χθεσινοβραδινή ρίψη φέιγ βολάν με συνθήματα για τις φυλακές έξω από το γραφείο της γενικής γραμματέως, Σοφίας Νικολάου, για την οποία προσήχθησαν τρία άτομα από την αστυνομία, που αφέθηκαν ελεύθερα λίγο αργότερα. Ακολουθεί ολόκληρη η ανακοίνωση της ΓΓΑΠ: «Σχετικά με αναφορές σε Μέσα Ενημέρωσης για την απολύμανση των Καταστημάτων Κράτησης όλης της χώρας, ανακοινώνονται τα εξής: Από την πρώτη κιόλας στιγμή, ήδη από τις 27 Φεβρουαρίου 2020, υπό τη συνεχή καθοδήγηση του ΕΟΔΥ, η ΓΓΑΠ ενήργησε άμεσα μέσα από ένα πλέγμα πρωτοβουλιών υγειονομικής θωράκισης των ΚΚ, μεταξύ των οποίων ήταν η άμεση διενέργεια απολυμάνσεων και απεντομώσεων-μυοκτονιών σε όλα τα ΚΚ της χώρας. Ενδεικτικό της απαρέγκλιτης τήρησης του τρίπτυχου «διαφάνεια-φερεγγυότητα-αποτελεσματικότητα» είναι ότι η αρμόδια Οικονομική Υπηρεσία της ΓΓΑΠ, και μάλιστα πλέον των κατά νόμο προβλεπομένων, ζήτησε και έλαβε σχετικές εγγυητικές επιστολές από τις αναδόχους εταιρείες. Οι επιλεγείσες εταιρείες προσέφεραν τις οικονομικότερες τιμές. Είναι χαρακτηριστικό ότι για την απολύμανση των 235.000 τετραγωνικών μέτρων των 34 Καταστημάτων Κράτησης της χώρας, του ΙΑΑΑ Βόλου και 120 υπηρεσιακών οχημάτων, το κόστος της σύμβασης που υπεγράφη ήταν 140.000 ευρώ, όταν η αμέσως επόμενη προσφορά ήταν στις 390.000 ευρώ. Άλλωστε, για όλες τις συμβάσεις που έχει υπογράψει η Γενική Γραμματεία Αντεγκληματικής Πολιτικής υπάρχουν πρωτόκολλα ορθής εκτέλεσης του έργου. Μοναδική στόχευσή μας αποτέλεσε αφενός η τήρηση των διατάξεων της από 14-3-2020 ΠΝΠ και αφετέρου ο συνδυασμός ταχύτητας, αποτελεσματικότητας και επίτευξης της οικονομικότερης προσφοράς ανά περίπτωση σχετικά με την προμήθεια και παράδοση του απαραίτητου υλικού και υπηρεσιών σε όλα τα ΚΚ της χώρας. Αποτέλεσμα των ανωτέρω έγκαιρων, σύννομων και συντονισμένων ενεργειών είναι ότι μέχρι και σήμερα, Δευτέρα, δεν έχει σημειωθεί κανένα κρούσμα COVID-19 εντός των Καταστημάτων Κράτησης. Τέλος, θα θέλαμε να πούμε σε όλους ότι στη ΓΓ Αντεγκληματικής Πολιτικής οι άνανδρες επιθέσεις δεν μας φοβίζουν. Εργαζόμαστε εντατικά για ένα καλύτερο σωφρονιστικό σύστημα που θα εγγυάται τόσο τα δικαιώματα των κρατουμένων όσο και του σωφρονιστικού προσωπικού στο σύνολό του». Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075666/article/epikairothta/ellada/ti-apanta-h-ggap-gia-th-diadikasia-ana8eshs-ths-apolymanshs-twn-fylakwn
ΕΛΛΑΔΑ,kathimerini.gr,"Συνεχίζονται οι σεισμικές δονήσεις στην Κρήτη μετά τα 5,9 Ρίχτερ νότια της Ιεράπετρας",2 Μαΐου 2020,kathimerini.gr,"Συνεχίζεται η σεισμική δραστηριότητα στην Κρήτη, μετά τα  5,9 Ρίχτερ που σημειώθηκαν στις 15:51 στον θαλάσσιο χώρο 64 χλμ νότια της Ιεράπετρας . Μέχρι αυτήν την ώρα, στην ευρύτερη θαλάσσια περιοχή έχουν σημειωθεί περισσότερες από δέκα σεισμικές δονήσεις. Οι ισχυρότερες από αυτές ήταν στις 16:33, που καταγράφηκε - σύμφωνα με το Γεωδυναμικό Ινστιτούτο Αθηνών - δόνηση 5 Ρίχτερ στον θαλάσσιο χώρο 121 χλμ νότια της Άρβης και στις 19:44, οπότε καταγράφηκε δόνηση 4,8 βαθμών με επίκεντρο θαλάσσιο χώρο 62 χλμ νοτιοανατολικά της Άρβης. Μικρότερες σεισμικές δονήσεις της τάξης των 4 και 3 βαθμών της κλίμακας Ρίχτερ είναι, επίσης, ένα επαναλαμβανόμενο φαινόμενο. Παρά τη μεγάλη ένταση της σεισμικής δόνησης που σημειώθηκε το μεσημέρι, αυτή δεν έγινε αισθητή στο σύνολο της Κρήτης, λόγω της μεγάλης απόστασης από το νησί, δήλωσε στο ΑΠΕ-ΜΠΕ ο Γεωλόγος του Μουσείου Φυσικής Ιστορίας Χαράλαμπος Φασουλάς. Ο κ. Φασουλάς διευκρίνισε ότι ο σεισμός ήταν πάνω στην αφρικανική πλάκα, στα ιζήματα που καλύπτουν τη Μεσόγειο, τα οποία συμπιέζονται όσο η Μεσόγειος κλείνει. «Λογικά δεν αναμένεται να εκδηλωθεί κάποια δόνηση ισχυρότερη από αυτή που καταγράφηκε λίγο πριν από τις τέσσερις σήμερα το μεσημέρι, καθώς πρόκειται για μεμονωμένα ρήγματα. Το σίγουρο είναι ότι επρόκειτο για έναν μεγάλο σεισμό και επιφανειακό, ο οποίος πάντως λόγω της απόστασης από την Κρήτη, δεν έγινε αισθητός σε μεγαλύτερο μέρος του νησιού» συμπλήρωσε ο κ. Φασουλάς. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076462/article/epikairothta/ellada/synexizontai-oi-seismikes-donhseis-sthn-krhth-meta-ta-59-rixter-notia-ths-ierapetras
ΕΛΛΑΔΑ,kathimerini.gr,"Κλιμακωτή προσέλευση στο Δημόσιο - Τι θα ισχύσει με παιδικούς σταθμούς, γυμναστήρια",2 Μαΐου 2020,ΕΥΑ ΚΑΡΑΜΑΝΩΛΗ,"Τη λειτουργία του δημόσιου τομέα και των δομών της τοπικής αυτοδιοίκησης από τις 4 Μαΐου, στο πλαίσιο της σταδιακής αποκλιμάκωσης των περιοριστικών μέτρων περιέγραψε ο υφυπουργός Εσωτερικών, Θεόδωρος Λιβάνιος. Σύμφωνα με την ενημέρωση του κ. Λιβάνιου: Συνεχίζονται η εξ αποστάσεως και η εκ περιτροπής εργασία, όπως συμβαίνει μέχρι σήμερα. Για την ασφάλεια στις μετακινήσεις με τα ΜΜΜ, από την προσεχή Δευτέρα οι υπάλληλοι του δημόσιου τομέα που εργάζονται σε πρωινή βάρδια θα προσέρχονται στην εργασία τους σε τρεις φάσεις, είτε στις 7, είτε τις 8 ή είτε στις 9 το πρωί. Οι αρμόδιοι φορείς θα πρέπει να φροντίζουν για την ισοκατανομή των εργαζομένων σε κάθε μία από τις τρεις ζώνες. Συνεχίζεται η άδεια ειδικού σκοπού, η οποία διατηρείται ανάλογα με την πορεία ανοίγματος των σχολείων. Όταν θα ανοίξουν τα δημοτικά, τα γυμνάσια, οι παιδικοί κι βρεφικοί σταθμοί, με εγκύκλιο που θα εκδώσει το υπουργείο Εσωτερικών θα επανακαθορίζεται ο αριθμός των δικαιούχων της ειδικής άδειας. Διατηρείται και η ειδική άδεια απουσίας για τις ομάδες υψηλού κινδύνου. Διατηρείται όπως έχει και ο τρόπος εξυπηρέτησης με το Δημόσιο. Εφόσον δεν είναι εφικτή η ηλεκτρονική ή απομακρυσμένη εξυπηρέτηση, αυτή συνεχίζεται να γίνεται με προκαθορισμένο ραντεβού. Εξακολουθεί η χρήση των νέων ψηφιακών υπηρεσιών και την εξυπηρέτηση του κοινού των πολιτών από τα ΚΕΠ μέσω αποστολής εγγράφων κατ' οίκον με ταχυμεταφορά. Σε ό,τι αφορά στις δομές των δήμων, τα  ΚΑΠΗ  και οι  Λέσχες Φιλίας  παραμένουν κλειστές μέχρι νεοτέρας. Οι δημοτικοί παιδικοί και βρεφικοί σταθμοί και τα ΚΔΑΠ θα παραμείνουν κλειστοί και η επαναλειτουργία τους θα επανακαθοριστεί σε συνάρτηση με την επιδημιολογική εξέλιξη.  Οι υπαίθριες αθλητικές εγκαταστάσεις, όπως είναι τα αθλητικά γήπεδα ανοίγουν και μπορούν να υποδεχτούν τους αθλούμενους με την τήρηση των υγειονομικών κανόνων. Αντίθετα δεν θα λειτουργήσουν τα κλειστά γυμναστήρια. Κλειστές επίσης θα παραμείνουν και οι παιδικές χαρές, το άνοιγμα των οποίων θα εξαρτηθεί από το άνοιγμα των σχολικών μονάδων πρωτοβάθμιας εκπαίδευσης. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075850/article/epikairothta/ellada/klimakwth-proseleysh-sto-dhmosio---ti-8a-isxysei-me-paidikoys-sta8moys-gymnasthria
ΕΛΛΑΔΑ,kathimerini.gr,Σε επτά στάδια το άνοιγμα της αγοράς: Νέοι κανόνες λειτουργίας για δεκάδες επιχειρήσεις,2 Μαΐου 2020,kathimerini.gr,"Τον οδικό χάρτη επανεκκίνησης της οικονομίας, που θα ξεκινήσει από την Δευτέρα 4 Μαΐου και θα γίνει σε επτά στάδια παρουσίασε ο υφυπουργός Ανάπτυξης αρμόδιος για θέματα Βιομηχανίας και Εμπορίου, Νίκος Παπαθανάσης, στο πλαίσιο της εξειδίκευσης της κυβερνητικής πολιτικής για την επόμενη μέρα. Στο πρώτο στάδιο που τοποθετείται στις 4 Μαΐου επανεκκινούν οι εταιρείες λιανικού εμπορίου (βιβλιοπωλεία οπτικά, αθλητικός εξοπλισμός, πώλησης φυτών, αγορές καταναλωτών και απελευθερώνεται η μετακίνηση παραγωγών για τις λαϊκές αγορές μεταξύ περιφερειών) και παροχής υπηρεσιών (κομμωτήρια, κουρεία κέντρα αισθητικής και ΚΤΕΟ). Οι κωδικοί που επανεκκινούν είναι οι 4741, 4742, 4761, 4762, 4764, 4776, 7120, 9602. Επίσης επανεκκινούν οι υπηρεσίες παροχής υπηρεσιών υποδημάτων, τα καταστήματα οπτικών και πώλησης ακουστικών βαρηκοΐας. Επανέρχονται στην εργασία τους συνολικά 68.528 εργαζόμενοι και επαγγελματίες από τους 690.000 που είχε ανασταλεί η λειτουργία των επιχειρήσεων τους (ποσοστό 10%) και επαναλειτουργούν 26.167 επιχειρήσεις από το σύνολο των περίπου 260.000 (ποσοστό 10%). Όσον αφορά στην  τήρηση των αποστάσεων  στις επιχειρήσεις που θα επαναλειτουργήσουν αυτά έχουν ως εξής: Στις επιχειρήσεις λιανικού εμπορίου έως 20 τ.μ. 4 άτομα, από 20 τ.μ. – 100 τ.μ. 4 άτομα + 1 άτομο / 10 τ.μ. και άνω των 100 τ.μ. 12 άτομα + 1/ 15 τ.μ. Όσον αφορά στη  ρύθμιση του ωραρίου λειτουργίας των επιχειρήσεων  η έναρξη τους μεταφέρεται στις 10.00 π.μ. με διευρυμένο ωράριο κατά περίπτωση, τήρηση αποστάσεων 2 μέτρων ανά άτομο, χρήση μάσκας για προσωπικό και πελάτες, ενώ συνιστάται μη χρήση ανελκυστήρων, αλλά εφόσον είναι αναγκαία τότε επιτρέπεται χρήση του 40% των προβλεπόμενων ατόμων ενώ αν το κατάστημα έχει κυλιόμενες δεν επιτρέπεται στους πελάτες η χρήση του ανελκυστήρα Για τα  κουρεία, τα κομμωτήρια και τα κέντρα αισθητικής θα εφαρμόζεται απόσταση 2 μέτρων μεταξύ των θέσεων εργασίας.  Προσέλευση πελατών μόνο με ραντεβού και καταχώρηση τους σε κατάλογο που θα συντάσσει η επιχείρηση κατά την έναρξη καθημερινής λειτουργίας. Είναι υποχρεωτική η χρήση μάσκας σε όλους και τα γάντια μιας χρήσης για τους εργαζόμενους στα κέντρα αισθητικής. Το ωράριο λειτουργίας απελευθερώνεται από τις 7.00 – 22.00 τις καθημερινές και από τις 7.00 – 21.00 τα Σάββατα. Ισχύουν οι περιορισμοί συγκέντρωσης προσώπων των λιανεμπορίου. Σε περίπτωση περισσοτέρων τους ενός επιπέδων, δεν επιτρέπεται παρουσία άνω του ενός ατόμου 1 / 10 τ.μ.. Για τη λειτουργία των  ΚΤΕΟ  ισχύουν οι ίδιοι όροι προσέλευσης πελατών. Στις λαϊκές αγορές παραμένουν τα μέτρα λειτουργίας του 50% και μη πώλησης βιομηχανικών ειδών Στο δεύτερο στάδιο που θα εφαρμοστεί στις 11 Μαΐου επανεκκινούν οι υπόλοιπες επιχειρήσεις του λιανεμπορίου με τους ίδιους κανόνες της πρώτης φάσης. Επανέρχονται στις λαϊκές τα βιομηχανικά είδη και επαναλειτουργούν οι σχολές οδηγών, με μάσκες και γάντια. Στο τρίτο στάδιο στις 18 Μαΐου, επαναλειτουργούν οι  αρχαιολογικοί χώροι,  τα ζωολογικά πάρκα και οι βοτανικοί κήποι ενώ δεν επιτρέπονται οι παραστάσεις. Επίσης επαναλειτουργούν τα καταστήματα τυχερών παιχνιδιών χωρίς να παρέχονται υπηρεσίες σε καθήμενους. Στο τέταρτο στάδιο, την 1η Ιουνίου, επαναλειτουργούν τα εμπορικά κέντρα, τα εστιατόρια και καφέ σε εξωτερικούς χώρους με απόσταση 2 μέτρων και 4 ατόμων ανά τραπέζι Στο πέμπτο στάδιο που θα προσδιοριστεί τον Ιούνιο επανεκκινούν τα  θερινά σινεμά  με 1,5 μ απόσταση μεταξύ των θεατών ανά σειρά και πληρότητα έως 60%. Επίσης επαναλειτουργούν τα ξενοδοχεία 12μηνης λειτουργίας, με όρους αντίστοιχους των καφέ και των εστιατορίων. Στο έκτο στάδιο επαναλειτουργούν τα πάρκα αναψυχής, τα θεματικά πάρκα και οι παιδότοποι σε εξωτερικούς χώρους, με τους ίδιους κανόνες απόστασης. Στο έβδομο στάδιο επαναλειτουργούν εστιατόρια και καφέ σε εσωτερικούς χώρους, επιχειρήσεις διασκέδασης, καταλύματα διακοπών και αθλητικές εγκαταστάσεις. Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075852/article/epikairothta/ellada/se-epta-stadia-to-anoigma-ths-agoras-neoi-kanones-leitoyrgias-gia-dekades-epixeirhseis
ΕΛΛΑΔΑ,kathimerini.gr,Τριάντα δύο νέα κρούσματα ανακοίνωσε το Υπ. Υγείας - Στους 138 οι νεκροί,2 Μαΐου 2020,ΔΗΜΗΤΡΑ ΜΑΝΙΦΑΒΑ,"Τριάντα δύο νέα κρούσματα του κορωνοϊού SARS-CoV-2 στη χώρα μας ανακοίνωσε απόψε το υπουργείο Υγείας. Ο συνολικός αριθμός των κρουσμάτων είναι 2.566, εκ των οποίων το 55.6% αφορά άνδρες. Από αυτά, 588 (22.9%) θεωρούνται σχετιζόμενα με ταξίδι από το εξωτερικό και 1.262 (49.2%) είναι σχετιζόμενα με ήδη γνωστό κρούσμα. Σαράντα ασθενείς νοσηλεύονται διασωληνωμένοι. Η διάμεση ηλικία τους είναι 67 ετών. Από αυτούς οι 12 (30%) είναι γυναίκες και οι υπόλοιποι άνδρες. To 87.5% έχει υποκείμενο νόσημα ή είναι ηλικιωμένοι 70 ετών και άνω. Εβδομήντα ασθενείς έχουν εξέλθει από τις ΜΕΘ. Το υπουργείο ανακοίνωσε επίσης ακόμη δύο θανάτους, γεγονός που ανεβάζει τον συνολικό αριθμό στους 138. Εξ' αυτών 36 (26.1%) ήταν γυναίκες και οι υπόλοιποι άνδρες. Η διάμεση ηλικία των θανόντων ήταν τα 74 έτη και το 90.6% είχε κάποιο υποκείμενο νόσημα ή/και ηλικία 70 ετών και άνω. Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075853/article/epikairothta/ellada/trianta-dyo-nea-kroysmata-anakoinwse-to-yp-ygeias----stoys-138-oi-nekroi
ΕΛΛΑΔΑ,kathimerini.gr,Την 1η Ιουνίου ξεκινά ξανά η λειτουργία των ξενοδοχείων 12μηνης λειτουργίας,2 Μαΐου 2020,kathimerini.gr,"Την πρώτη ημέρα του Ιουνίου ξεκινούν πάλι τη λειτουργία τους τα ξενοδοχεία 12μηνης λειτουργίας, σύμφωνα με το σχέδιο της κυβέρνησης για την επανεκκίνησης της οικονομίας και δη της τουριστικής, ενώ σε δεύτερο χρόνο και εντός Ιουνίου, θα λειτουργήσουν καταλύματα διακοπών και αθλητικές εγκαταστάσεις, όπως ανακοινώθηκε. Είχε προηγηθεί απόφαση στα μέσα Μαρτίου για αναστολή λειτουργίας των ξενοδοχείων έως τα τέλη Απριλίου, για τον περιορισμό της πανδημίας. Σε κάθε περίπτωση, στο επόμενο διάσημα θα υπάρξουν και ανακοινώσεις συνολικά για την επανεκκίνηση της τουριστικής οικονομίας, που θα περιλαμβάνει και το άνοιγμα των εποχικών ξενοδοχείων, των τουριστικών γραφείων κλπ.. Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075855/article/epikairothta/ellada/thn-1h-ioynioy-3ekina-3ana-h-leitoyrgia-twn-3enodoxeiwn-12mhnhs-leitoyrgias
ΕΛΛΑΔΑ,kathimerini.gr,Τα σχέδια για τη λήξη της σχολικής χρονιάς,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Τη Δευτέρα 11 Μαΐου –δύο μήνες μετά το τελευταίο, στις 11 Μαρτίου– θα χτυπήσει ξανά, εκτός απροόπτου, το πρωινό κουδούνι στα σχολεία της χώρας. Οπως όλα δείχνουν τότε θα επαναλειτουργήσουν τα λύκεια, και μάλιστα μόνο η τελευταία τάξη, ώστε να πραγματοποιηθούν οι Πανελλαδικές Εξετάσεις το τρίτο δεκαήμερο Ιουνίου. Σύμφωνα με το Μαξίμου, η γενική αρχή για επιστροφή των μαθητών στα σχολεία είναι «πρώτα οι μεγάλοι, μετά οι μικροί». Τα βήματα θα αποφασίζονται από την αρμόδια ομάδα του υπουργείου Υγείας ανά επτά ή δεκαπέντε ημέρες, άρα θα ακολουθήσει η επιστροφή των υπόλοιπων μαθητών λυκείου, γυμνασίου και δημοτικού σχολείου, ενώ είναι πολύ πιθανό να παραταθεί το σχολικό έτος κατά μία εβδομάδα. Την ίδια στιγμή, το υπουργείο Παιδείας προετοιμάζεται για την υποδοχή των μαθητών στις τάξεις και την οργάνωση των Πανελλαδικών Εξετάσεων. Πληροφορίες της «Κ» κάνουν λόγο για επτά σενάρια για το πώς θα λειτουργήσουν τα σχολεία. Επίσης για την αναπλήρωση της χαμένης ύλης ώστε οι μαθητές, πλην της Γ΄ Λυκείου, να μην έχουν κενά τον Σεπτέμβριο, η ηγεσία του υπουργείου έχει ζητήσει και λάβει εισήγηση του Ινστιτούτου Εκπαιδευτικής Πολιτικής (ΙΕΠ). Το ΙΕΠ έχει υποδείξει τα συγκεκριμένα κεφάλαια της σχολικής ύλης ανά μάθημα, που δεν έχουν διδαχθεί και πρέπει απαραίτητα οι μαθητές να γνωρίζουν για να προχωρήσουν στην επόμενη τάξη τον Σεπτέμβριο. Για τον λόγο αυτό δεν αποκλείεται τα σχολεία να ανοίξουν λίγο νωρίτερα από την 11η Σεπτεμβρίου. Το σχέδιο για το άνοιγμα των εκπαιδευτικών μονάδων θα αρχίσει να αναπτύσσεται κλιμακωτά από τη Δευτέρα 11η Μαΐου. Αλλωστε, στις 10 Μαΐου ολοκληρώνεται η ισχύουσα απόφαση για αναστολή λειτουργίας των σχολείων, και έως τότε θα έχουν χαθεί επτά εβδομάδες διδακτικού χρόνου. Με βάση αυτό το δεδομένο, υψηλόβαθμα στελέχη του υπουργείου Παιδείας θεωρούν, μιλώντας στην «Κ», ότι μπορεί να ολοκληρωθεί επαρκώς η εκπαιδευτική διαδικασία για τις δύο βαθμίδες, με παράταση μιας εβδομάδας του σχολικού έτους. Το βέβαιο είναι ότι η αρχή της επιστροφής των μαθητών θα γίνει από εκείνους της Γ΄ Λυκείου ώστε να υπάρξει χρόνος για τις Πανελλαδικές Εξετάσεις. Η έναρξή τους προσδιορίζεται περί το τρίτο δεκαήμερο του Ιουνίου, ώστε να έχουν ολοκληρωθεί έως τα μέσα Ιουλίου. Οι υπόλοιπες τάξεις λυκείου, γυμνασίου και δημοτικού θα επανέλθουν στα θρανία μεταξύ 25ης Μαΐου και 1ης Ιουνίου. «Η υποδοχή των μαθητών είναι το πιο δύσκολο πράγμα σε σχέση με την οργάνωση των Πανελλαδικών», ανέφερε στην «Κ» υψηλόβαθμο στέλεχος του υπουργείου, παραπέμποντας στην εφαρμογή των όποιων οδηγιών δοθούν από το υπ. Υγείας για την τήρηση αποστάσεων και τη χρήση μάσκας και γαντιών. Βέβαιη είναι η συνεχής χρήση αντισηπτικών σε κάθε σχολείο. Οι αριθμοί υποδηλώνουν το μέγεθος της μέριμνας που πρέπει να ληφθεί: Στην Ελλάδα έχουμε συνολικά περί το 1.350.000 μαθητές και 146.500 εκπαιδευτικούς. Με δεδομένο ότι κάθε τμήμα μπορεί να έχει έως 29 μαθητές, έχουν καταγραφεί επτά σενάρια, μεταξύ των οποίων η αραίωση των μαθητών σε περισσότερες αίθουσες των ίδιων σχολικών μονάδων (αν γυμνάσια-λύκεια δεν λειτουργούν ταυτόχρονα), η εναλλασσόμενη (πρωί-απόγευμα) λειτουργία των σχολείων και η μείωση του καθημερινού ωραρίου με ανάλογη μείωση της διάρκειας κάθε διδακτικής ώρας (από 45΄ σήμερα), ιδίως για το δημοτικό. Επίσης, αναζητούνται ημερομηνίες για τις προαγωγικές και απολυτήριες εξετάσεις σε γυμνάσιο, λύκειο. Για την οργάνωση των Πανελλαδικών Εξετάσεων θα απαιτηθούν περισσότερα εξεταστικά κέντρα και επιτηρητές. Βεβαίως, πάντα αφήνεται ένα κενό θρανίο μεταξύ κάθε δύο στοιχισμένων υποψηφίων σε κάθε αίθουσα. Εως πέρυσι σε κάθε αίθουσα ήταν περίπου 20 παιδιά, τώρα εκτιμάται ότι μπορούν να τηρηθούν τα προληπτικά μέτρα με έως 15 παιδιά. Μεγαλύτερο «αγκάθι» είναι τα μαθήματα με υψηλή προσέλευση υποψηφίων και δη η Νεοελληνική Γλώσσα Γενικής Παιδείας. Στις Πανελλαδικές Εξετάσεις του 2019 στο μάθημα προσήλθαν 81.244 παιδιά. Για το μάθημα όλοι οι υποψήφιοι πρέπει να εξεταστούν στα ίδια θέματα, ώστε να διασφαλιστεί ότι ο βαθμός δυσκολίας τους θα είναι ο ίδιος για όλους, καθώς πολλοί διεκδικούν θέση στα 146 τμήματα, που περιλαμβάνονται σε περισσότερα του ενός επιστημονικά πεδία (π.χ. τα παιδαγωγικά). Ερώτημα βέβαια είναι και πώς θα αντιδράσουν οι γονείς, καθώς θεωρείται βέβαιο ότι κάποιοι θα φοβηθούν να στείλουν τα παιδιά στο σχολείο. Επίσης μία παράμετρος που γνωρίζει η ηγεσία του υπουργείου Παιδείας, είναι πως ελάχιστοι μαθητές της Γ΄ Λυκείου θα επιστρέψουν στο σχολείο, αφού οι περισσότεροι –όπως συμβαίνει κατά παράδοση – θα επιλέξουν να απουσιάσουν για τις τελικές επαναλήψεις (και τα ιδιαίτερα). Αγχος υπάρχει και στους εκπαιδευτικούς. «Οι εκπαιδευτικοί με μόνο εφόδιο το φιλότιμο ανταποκρίθηκαν στο κάλεσμα για την εξ αποστάσεως εκπαίδευση, αν και απροετοίμαστοι εντελώς για το έργο αυτό. Ωστόσο, στις μέρες μας, ο αγαπημένος χώρος του σχολείου έχει μετατραπεί σε κινούμενη άμμο για τους πενηντάρηδες και εξηντάρηδες δασκάλους που υπηρετήσαμε το δημόσιο σχολείο για τριάντα και πλέον χρόνια. Πολλοί έχουν θέματα υγείας. Επιπλέον, στα σπίτια μας υπάρχουν υπερήλικες γονείς, σύζυγοι με προβλήματα υγείας. Ο συνωστισμός είναι το χαρακτηριστικό των σχολείων. Πρέπει να ληφθεί μέριμνα και για τους ανθρώπους, οι οποίοι πρόθυμα και πάλι θα ριχτούν στην αρένα των Πανελλαδικών» ανέφερε στην «Κ» η φιλόλογος σε σχολείο της Αττικής Φιλιώ Καραστάθη. Πανεπιστήμια Για τα πανεπιστήμια, η Σύνοδος Πρυτάνεων θα ασχοληθεί με το θέμα την προσεχή Τετάρτη. Το βασικό σενάριο από το υπ. Παιδείας είναι να λειτουργήσουν τα ιδρύματα μόνο για τα μαθήματα που είναι απαραίτητο να γίνουν διά ζώσης, δηλαδή τα εργαστηριακά, τα οποία δεν έχουν πραγματοποιηθεί. Ηδη, άλλωστε, η πλειονότητα των μαθημάτων (π.χ. το 86% του συνόλου στο ΕΚΠΑ) παραδίδονται μέσω εξ αποστάσεως εκπαίδευσης, με πολύ μεγάλη συμμετοχή φοιτητών. Οσο για τις εξετάσεις, πανεπιστημιακοί τονίζουν ότι μπορεί να γίνουν ακόμη και ηλεκτρονικά, όπως στο Ελληνικό Ανοικτό Πανεπιστήμιο. Σίγουρα, πάντως, όπως ανέφερε στην «Κ» ο πρύτανης του ΑΠΘ κ. Νίκος Παπαϊωάννου, «ακόμη και εάν οι εξετάσεις δεν γίνουν τον Ιούνιο-Ιούλιο, μπορεί να πραγματοποιηθεί διπλή εξεταστική τον Σεπτέμβριο. Λύση θα βρεθεί». Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075511/article/epikairothta/ellada/ta-sxedia-gia-th-lh3h-ths-sxolikhs-xronias
ΕΛΛΑΔΑ,kathimerini.gr,Πορεία μυστήριo από λιμάνι - ορμητήριο για το AΚΙΝTURK 2,2 Μαΐου 2020,ΓΙΑΝΝΗΣ ΣΟΥΛΙΩΤΗΣ,"Από το λιμάνι Αλί Αγά, όπου λειτουργούν διαλυτήρια πλοίων και υπάρχει συγκεντρωμένος μεγάλος αριθμός παλιών δεξαμενόπλοιων, ξεκίνησε το τουρκικό πλοίο μυστήριο που προκάλεσε την Παρασκευή μεγάλη κινητοποίηση σε Λιμενικό και Πολεμικό Ναυτικό. Πρόκειται για τον ίδιο λιμένα από όπου είχε ξεκινήσει το ταξίδι του και το -επίσης υπό σημαία Τουρκίας- δεξαμενόπλοιο DORDUNCU που προσάραξε την 16η Μαρτίου στον λιμενοβραχίονα της Κέας. Μετέφερε κρυμμένους στα αμπάρια του 190 πρόσφυγες και μετανάστες, οι οποίοι μάλιστα μετά από 14ήμερη καραντίνα πρόκειται να μεταφερθούν σε κλειστή δομή της ενδοχώρας. Το πλοίο - μυστήριο που εντοπίστηκε να πραγματοποιεί ύποπτους πλόες στα τουρκικά και διεθνή ύδατα ονομάζεται ΑΚINTURK 2 και φέρεται από το 2014 να ανήκει σε εταιρεία με έδρα την Κωνσταντινούπολη. Στο διαδίκτυο, το 2017 είχε δημοσιευθεί αγγελία πώλησής του. Σύμφωνα με την ιστοσελίδα marinetraffick.com το πλοίο φαίνεται να έχει αποπλεύσει την 1η Απριλίου από το λιμάνι Αλί Αγά (Aliaga). Η πλήρης διαδρομή του δεν είναι καταγεγραμμένη καθώς το σύστημα αυτόματης αναγνώρισής του (AIS – Automatic Identification System) δεν ήταν διαρκώς ενεργοποιημένο. Ωστόσο, σήμερα το πρωί το AKINTURK 2 βρισκόταν στον κόλπο της Μερσίνης, στη νοτιοανατολική Τουρκία. Σημειώνεται ότι το ΑΚINTURK 2  εντοπίστηκε προχθές στις 8.30 το πρωί να πραγματοποιεί ύποπτους πλόες στη θαλάσσια περιοχή μεταξύ Σάμου και Χίου, κινούμενο άλλοτε στα διεθνή και άλλοτε στα τουρκικά χωρικά ύδατα. Υπήρξαν υπόνοιες ότι μετέφερε στα αμπάρια του μεγάλο αριθμό παράτυπων μεταναστών, με προορισμό την Ελλάδα. Άμεσα ένα Πλοίο Ανοικτής Θαλάσσης (ΠΑΘ) του Λιμενικού πήρε εντολή να κινηθεί κοντά στο δεξαμενόπλοιο, ενώ στην περιοχή βρισκόταν και καράβι του Πολεμικού Ναυτικού. Τα στελέχη του Λιμενικού προχώρησαν σε ενέργειες αναγνώρισης του φορτηγού πλοίου ωστόσο, ο καπετάνιος του δεν ανταποκρίθηκε. Ακολούθησαν νέες, περισσότερο «δυναμικές» κινήσεις από ελληνικής πλευράς, ενώ υπήρξε προετοιμασία για  επέμβαση των ειδικών δυνάμεων του Λιμενικού στο πλοίο. Τελικά, στις 12.30 το μεσημέρι και ενώ βρισκόταν κοντά στο Αγαθονήσι άλλαξε ρότα υπό την πίεση των ελληνικών αρχών και επέστρεψε στα τουρκικά χωρικά ύδατα κινούμενο νότια με κατεύθυνση προς Ρόδο. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1072478/article/epikairothta/ellada/poreia-mysthrio-apo-limani---ormhthrio-gia-to-akinturk-2
ΕΛΛΑΔΑ,kathimerini.gr,Τα μυστήρια της προσάραξης στην Τζια,2 Μαΐου 2020,ΓΙΑΝΝΗΣ ΣΟΥΛΙΩΤΗΣ,"Ανησυχία στο αρχηγείο του Λιμενικού και στην Εθνική Υπηρεσία Πληροφοριών προκάλεσε η προσάραξη πλοίου με παράνομους μετανάστες έξω από το λιμάνι της Τζιας, τα ξημερώματα της Δευτέρας. Πρόκειται για ένα παροπλισμένο δεξαμενόπλοιο ηλικίας 52 ετών, στο οποίο επέβαιναν 190 παράνομοι μετανάστες. Ερευνάται εάν πρόκειται για μεμονωμένο περιστατικό ή εάν σηματοδοτεί αλλαγή στη στρατηγική της Τουρκίας, με μεταφορά παράνομων μεταναστών στην Ελλάδα όχι με μικρές βάρκες στα νησιά του Ανατολικού Αιγαίου, αλλά με μεγαλύτερα καράβια χωρητικότητας εκατοντάδων ατόμων και με ικανότητα να διανύσουν μεγαλύτερες αποστάσεις στη θάλασσα. Η ανησυχία των ελληνικών αρχών επιτείνεται από πληροφορίες που περιήλθαν σε γνώση αξιωματικών του αρχηγείου του Λιμενικού, σύμφωνα με τις οποίες τουλάχιστον ακόμα δύο παροπλισμένα πλοία πρόκειται να αποπλεύσουν από τα παράλια της Τουρκίας μεταφέροντας μεγάλο αριθμό μεταναστών.  Το παλιό δεξαμενόπλοιο προσάραξε έξω από το λιμάνι της Τζιας τα ξημερώματα της Δευτέρας και ενώ στην περιοχή έπνεαν άνεμοι έντασης 8 μποφόρ. Ολοι οι επιβάτες, 123 άνδρες, 29 γυναίκες και 38 παιδιά, βγήκαν μόνοι τους στην ακτή και μεταφέρθηκαν στις εγκαταστάσεις ενός παλιού ξενοδοχείου που ανήκει στον δήμο. Για να συνδράμουν στην έρευνα, πέντε στελέχη από το Λιμεναρχείο Λαυρίου μεταφέρθηκαν την ίδια ημέρα με ελικόπτερο Super Puma στο νησί, ενώ κατά τα εικοσιτετράωρα που ακολούθησαν έγιναν ενέργειες και για τον περιορισμό πιθανής ρύπανσης λόγω διαρροής καυσίμου. Το δεξαμενόπλοιο ήταν παροπλισμένο. Δεν είχε γραμμένο όνομα σε εμφανές σημείο στην πρύμνη ή στην πλώρη του, δεν έφερε σημαία εθνικότητας, ενώ δεν είχε άγκυρα για την περίπτωση που χρειαζόταν να δέσει σε κάποιο λιμάνι. Από κάποια ευρήματα στο εσωτερικό του (ένα σωσίβιο και κάποια έγγραφα στη γέφυρα) διαπιστώθηκε ότι επρόκειτο για ένα παλιό δεξαμενόπλοιο που είχε κατασκευαστεί το 1968 και ταξίδευε υπό τουρκική σημαία και όνομα «Dorduncu». Σύμφωνα με πληροφορίες καταχωρισμένες στη διεθνή βάση δεδομένων equasis.org, ανήκε μέχρι το 2010 σε τουρκική εταιρεία με έδρα την Κωνσταντινούπολη (IdilDIL Petrol Urunleri Sanayi). Το τελευταίο στίγμα του κατεγράφη στο λιμάνι του Αλί Αγά κοντά στη Σμύρνη τον Απρίλιο του 2019, όπως προκύπτει από πληροφορίες στην ιστοσελίδα marinetraffic.com. Από το Τσανάκαλε Οι αλλοδαποί επιβάτες του δεξαμενόπλοιου είπαν στα στελέχη του Λιμενικού ότι είχαν πληρώσει στο δουλεμπορικό κύκλωμα 5.000 ευρώ ο καθένας προκειμένου να ταξιδέψουν στην Ιταλία και, μάλιστα, υπέδειξαν τρία άτομα μεταξύ των επιβαινόντων ως το πλήρωμα του δεξαμενόπλοιου. Είπαν ακόμα ότι επιβιβάστηκαν στο πλοίο στην περιοχή του Τσανάκαλε, το οποίο βρίσκεται βορειότερα, στα στενά των Δαρδανελλίων. Τα στελέχη του Λιμενικού πιθανολογούν ότι το «Dorduncu» απέπλευσε από το λιμάνι του Αλί Αγά, όπου λειτουργούν διαλυτήρια πλοίων, και ταξίδεψε βορειότερα, στο Τσανάκαλε, όπου έγινε η επιβίβαση των παράνομων μεταναστών. Στη συνέχεια, κινήθηκε νοτιοδυτικά με κατεύθυνση πιθανόν προς Ιταλία, ωστόσο λόγω κακοκαιρίας ή της απειρίας των χειριστών του παρεξέκλινε της πορείας του και βρέθηκε στην Τζια. Τα στελέχη του Λιμενικού εκφράζουν την εκτίμηση ότι το δεξαμενόπλοιο κινήθηκε εντός τουρκικών χωρικών υδάτων υπό την ανοχή, εάν όχι τη συνδρομή, της ακτοφυλακής της γειτονικής χώρας, σενάριο που μοιάζει να ενισχύεται από σχετικές αναφορές των αλλοδαπών επιβατών του. Κατάφερε να διασχίσει το Αιγαίο έχοντας απενεργοποιημένο το σύστημα αυτόματης ταυτοποίησης (Automatic Identification System - AIS) και δίχως να εντοπιστεί από τα περιπολικά σκάφη ή τα ραντάρ του Λιμενικού και του Πολεμικού Ναυτικού. Υπό τον φόβο η υπόθεση του δεξαμενόπλοιου να μην αποτελεί μεμονωμένο περιστατικό αλλά να σηματοδοτεί μια στροφή στις μεθόδους διακίνησης παράνομων μεταναστών, τόσο το Λιμενικό όσο και η Εθνική Υπηρεσία Πληροφοριών βρίσκονται σε εγρήγορση, ενώ γίνονται προσπάθειες να πυκνώσουν οι πτήσεις εναέριας επιτήρησης με μέσα του ευρωπαϊκού οργανισμού Frontex. «Να απελαθούν» Αδυναμία να ανταποκριθεί στο βάρος της διαχείρισης των 190 παράτυπων μεταναστών που βρίσκονται στο νησί δήλωσε από την πρώτη στιγμή η δημοτική αρχή της Τζιας, ενώ στη διάρκεια της εβδομάδας κάτοικοι του νησιού με την αρωγή της δημάρχου Ειρήνης Βελισσαροπούλου έστειλαν επιστολή στον πρωθυπουργό. Σε αυτή τόνισαν ότι το νησί δεν διαθέτει υποδομές για τη διαχείριση των παράτυπων μεταναστών, ζητώντας ταυτόχρονα την άμεση απέλασή τους. «Στον Εβρο όσοι συλλαμβάνονται να έχουν διασχίσει παράνομα τη χώρα απελαύνονται στιγμιαία. Εδώ γιατί δεν γίνεται το ίδιο;» γράφουν μεταξύ άλλων. Με ευθύνη της Ελληνικής Αστυνομίας οι 190 αλλοδαποί βρίσκονται σε καθεστώς 14ήμερης καραντίνας, στις εγκαταστάσεις του παλιού δημοτικού ξενοδοχείου, ενώ σε χρόνο που δεν έχει προσδιοριστεί πρόκειται να μετακινηθούν στην ενδοχώρα κατόπιν σύμβασης που υπεγράφη από το υπουργείο Μεταναστευτικής Πολιτικής με ακτοπλοϊκή εταιρεία. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1070295/article/epikairothta/ellada/ta-mysthria-ths-prosara3hs-sthn-tzia
ΕΛΛΑΔΑ,kathimerini.gr,Υπέρ πρωτοβουλιών όπως το «Greece from Home» ο Μπιλ Γκέιτς,2 Μαΐου 2020,kathimerini.gr,"Την άποψη ότι η πανδημία του νέου κορωνοϊού θα μας ωθήσει αναγκαστικά στην ψηφιακή χρήση υπηρεσιών και εφαρμογών εκφράζει ο Μπιλ Γκέιτς απαντώντας μέσω LinkedIn σε ερωτήσεις για την πανδημία και πόσο αυτή θα αλλάξει τις ζωές μας.  Κάνοντας αναφορές στην επόμενη μέρα και στο πώς εκτιμά ότι η ζωή θα αλλάξει τα επόμενα χρόνια, ο Γκέιτς υποστήριξε ότι «υπάρχουν κάποια πράγματα όπως τα επαγγελματικά ταξίδια που αμφιβάλλω ότι θα γίνονται όπως πριν. Εννοώ ότι θα γίνονται και πάλι, αλλά σε μικρότερο βαθμό». Εξέφρασε επίσης την άποψη ότι και άλλα πράγματα θα αλλάξουν προς το καλύτερο. Για παράδειγμα, ο δισεκατομμυριούχος φιλάνθρωπος και ιδρυτής της Μicrosoft, επικαλείται το παράδειγμα της εταιρείας του που είχε εφαρμόσει τις διαδικτυακές συνεδριάσεις μετόχων ακόμη και πριν από το ξέσπασμα του κορωνοϊού. Και ενώ πολλές ακόμη εταιρείες αρχίζουν να υιοθετούν το μοντέλο του, ο Γκέιτς αμφιβάλλει για το κατά πόσο θα ήθελε ο ίδιος να γυρίσει πίσω στην εποχή των συνεδριάσεων με φυσική παρουσία. Ο Γκέιτς δήλωσε επίσης ότι ενώ νέα λογισμικά θα αναδύονται τα πράγματα θα εξακολουθήσουν να αλλάζουν. «Τι είναι μια εικονική δικαστική αίθουσα»; ρώτησε.«Τι είναι ένα εικονικό νομοθετικό σώμα; Με κάποιους τρόπους, μπορείτε να δημιουργήσετε κάτι που είναι πραγματικά πιο αποτελεσματικό και καλύτερο από αυτό που υπήρχε πριν», σημειώνει. «Πώς λοιπόν μπορείς να επιστρέψεις στη νέα φυσιολογική κατάσταση πραγμάτων την οποία περιγράφει ο Γκέιτς;, αναρωτιέται ο αρθρογράφος της ιστοσελίδας Inc.com που φιλοξενεί σχετικό άρθρο και επικαλείται μεταξύ άλλων το πρότζεκτ του ΕΟΤ «Greece From Home» που στόχος της είναι να βοηθήσει ανθρώπους από όλο τον κόσμο να μείνουν σε επαφή με τον ελληνικό πολιτισμό και την κουλτούρα μας, να ανακαλύψουν και να εμπνευστούν από τις ομορφιές της χώρας μας και να ενισχύσουν τις ψηφιακές τους δεξιότητες. «Ας δούμε τον τομέα του τουρισμού. Ο τουριστικός κλάδος είναι σίγουρα ένας από τους κλάδους που έχουν πληγεί περισσότερο από την πανδημία. Αλλά ίσως μπορείτε να μάθετε από το «Ελλάδα από το σπίτι» (#Greecefromhome), μια λαμπρή πρωτοβουλία του Εθνικού Οργανισμού Τουρισμού, σε συνεργασία με την Google», αναφέρει ο αρθρογράφος.  «Αυτός ο ιστότοπος βασίζεται στις αρχές του μάρκετινγκ περιεχομένου: στη χρήση εξαιρετικού περιεχομένου στο διαδίκτυο για τη δημιουργία σχέσης με δυνητικούς πελάτες. Μέσω βίντεο στο YouTube και άλλου περιεχομένου, οι δημιουργοί δίνουν στους επισκέπτες την ευκαιρία να επισκεφθούν αρχαιολογικούς χώρους και μουσεία, να βιώσουν όμορφα φυσικά τοπία, να κάνουν περιηγήσεις ή να επισκεφθούν εστιατόρια - όλα ψηφιακά», συμπλήρωσε.  «Αν το κάνετε σωστά, το περιεχόμενό σας ενδέχεται να είναι σε θέση να φέρει έσοδα μέσω διαφημίσεων ή πωλήσεων προϊόντων. Και τουλάχιστον, είναι ένας τρόπος να διατηρείτε επαφή με το ακροατήριό σας έως ότου είναι πρόθυμοι (και ικανοί) να ταξιδέψουν ξανά. Ακόμα κι αν η επιχείρησή σας δεν ανήκει σε μία από αυτές τις βιομηχανίες, ελπίζουμε ότι αυτό θα γεννήσει κάποιες ιδέες. Το κλειδί είναι να ανακατευθύνετε τις προσπάθειές σας και να χρησιμοποιείτε το χρόνο σας με σύνεση. Επειδή είναι πιθανόν αυτή η κατάσταση να ήρθε για να μείνει. Οσο ταχύτερα προσαρμόζεστε σε αυτό το δεδομένο, τόσο μεγαλύτερη είναι η πιθανότητα της επιχείρησής σας να επιβιώσει και ενδεχομένως να ευδοκιμήσει», πρόσθεσε. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1073772/article/epikairothta/ellada/yper-prwtovoyliwn-opws-to-greece-from-home-o-mpil-gkeits
ΕΛΛΑΔΑ,kathimerini.gr,Νέο επεισόδιο με πυρά από στελέχη της τουρκικής στρατοχωροφυλακής στην περιοχή του Εβρου,2 Μαΐου 2020,ΓΙΑΝΝΗΣ ΣΟΥΛΙΩΤΗΣ,"Δύο περιστατικά πυροβολισμών από στελέχη της τουρκικής στρατοχωροφυλακής σημειώθηκαν το βράδυ της Πέμπτης στην περιοχή του Τυχερού στον Εβρο.  Το πρώτο από αυτά καταγράφηκε στις δέκα και είκοσι το βράδυ. Ειδικότερα, δύο φουσκωτά της τουρκικής στρατοχωροφυλακής με δύο επιβάτες το καθένα κινήθηκαν βόρεια κατά μήκος του ποταμού και έριξαν πυροβολισμούς στον αέρα και μια φωτοβολίδα που προσγειώθηκε σε ελληνικό έδαφος. Το δεύτερο συμβάν καταγράφηκε δύο λεπτά μετά τα μεσάνυχτα οπότε ένα φουσκωτό της τουρκικής στρατοχωροφυλακής, στο οποίο επίσης επέβαιναν δύο άτομα απέπλευσε από το Τυχερό και κινήθηκε βόρεια. Οι επιβάτες έριξαν εκφοβιστικά πυρά στον αέρα. Καμία από τις βάρκες δεν είχε φωτεινές ενδείξεις.  Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076254/article/epikairothta/ellada/neo-epeisodio-me-pyra-apo-stelexh-ths-toyrkikhs-stratoxwrofylakhs-sthn-perioxh-toy-evroy
ΕΛΛΑΔΑ,kathimerini.gr,Εφυγε από τη ζωή ο Χρυσός Ολυμπιονίκης Γιώργος Ζαΐμης,2 Μαΐου 2020,ΣΠΥΡΙΔΟΥΛΑ ΣΠΑΝΕΑ,"Σε ηλικία 83 ετών έφυγε σήμερα από τη ζωή ο Χρυσός Ολυμπιονίκης της ιστιοπλοΐας, Γιώργος Ζαΐμης. Ο ολυμπιονίκης, μαζί με τον τότε διάδοχο Κωνσταντίνο και τον Οδ. Εσκιτζόγλου, είχαν κατακτήσει το χρυσό μετάλλιο στους Ολυμπιακούς Αγώνες του 1960 στη Ρώμη με το σκάφος Νηρεύς (κατηγορία Dragon). Σύμφωνα με πληροφορίες νοσηλευόταν σε ιδιωτικό νοσοκομείο από τις 27 Απριλίου ύστερα από ατύχημα που είχε. Η εξόδιος ακολουθία θα τελεσθεί σε πολύ κλειστό οικογενειακό κύκλο, λόγω των περιορισμών του ιού Coivd-19, την Δευτέρα 4 Μαΐου. Αντί στεφάνων, η οικογένεια επιθυμεί όποιος θέλει να καταθέσει χρήματα για το Χατζηκυριακειο Ίδρυμα και Χαμόγελο Του ΠαιδιούΗ ανακοίνωση του Ιστιοπλοϊκού Ομίλου Πειραιά  Μεγάλο Πένθος για τον όμιλο και την Ιστιοπλοϊκή οικογένεια. Έφυγε σήμερα στις 02:00 ο Χρυσός Ολυμπιονίκης και πρώην Πρόεδρος του ΙΟΠ Γεώργιος Ζαΐμης. Ο Γεώργιος Ζαΐμης (γεννήθηκε στις 28 Ιουλίου 1937- απεβίωσε σήμερα 1η Μαΐου 2020) είναι Έλληνας ιστιοπλόος και Ολυμπιονίκης. Αγωνίστηκε, στους Ολυμπιακούς Αγώνες της Ρώμης το 1960 όπου πήρε το χρυσό μετάλλιο με το σκάφος “Νηρεύς” στη κατηγορία Ντράγκον, με πλήρωμα τον τότε Διάδοχο Κωνσταντίνο και τον Οδυσσέα Εσκιτζόγλου. Το 1964 κατέκτησε την 8η θέση στους Ολυμπιακούς Αγώνες στο Τόκιο.Διετέλεσε Πρόεδρος του ΙΟΠ από το 1979 έως το 1984. Ο ΙΟΠ χαιρετά ακόμα ένα μεγάλο κομμάτι της τεράστιας ιστορίας του. Αγαπητέ Γιώργο,εκ μέρους της οικογένειας του ΙΟΠ εύχομαι καλοτάξιδος και είμαι βέβαιος ότι ο Κύριος θα σε κατατάξει σε σκηνές δικαίων γιατί ήσουν άνθρωπος σωστός με όλους. Αγωνιστής χωρίς να διαπραγματεύεσαι τις αξίες και τα ιδανικά σου. Πρόεδρος του ΙΟΠ όπου με το όραμα και το έργο σου, βοήθησες στη νέα εποχή και την μεγάλη πορεία προς τις επιτυχίες του ομίλου.Πετυχημένος επιχιερηματίας έχοντας την αναγνώριση του συνόλου της ελληνικής ναυτιλίας.Αφοσιωμένος στην οικογένεια σου, και πάνω από όλα αξιοπρεπής. Ετοιμάζω μεγάλο ταξίδι.Με τις ίδιες κινήσεις που κάνει κανείς όταν μένει.Κική Δημουλά Αιωνία σου η μνήμη Γιώργο”.Γιάννης ΠαπαδημητρίουΠρόεδρος Ιστιοπλοϊκού Ομίλου Πειραιώς ΑΝΑΚΟΙΝΩΣΗ ΔΣ Ο Πρόεδρος και το Δ.Σ. του Ιστιοπλοϊκού Ομίλου Πειραιώς συνήλθαν εκτάκτως σήμερα, ημέρα Παρασκευή και ώρα 11.00, μετά τη θλιβερή είδηση της εκδημίας του Γιώργου Ζαΐμη, αθλητή Ολυμπιονίκη, μέλους μας και Προέδρου, αφού εξήραν το έργο και την προσωπικότητα του εκλιπόντος και σεβόμενοι τους περιορισμούς της πολιτικής προστασίας, αποφάσισαν ομόφωνα: 1. Να κυματίσει μεσίστιος η σημαία του Ομίλου επί τριήμερον.2. Να αποσταλεί στεφάνι.3. Να δημοσιευθεί το παρόν ψήφισμα.4. Να αποσταλεί συλλυπητήριος επιστολή στην οικογένεια.Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076255/article/epikairothta/ellada/efyge-apo-th-zwh-o-xrysos-olympionikhs-giwrgos-zaimhs
ΕΛΛΑΔΑ,kathimerini.gr,Στη Τζιά κλιμάκιο του ΕΟΔΥ: Τεστ κορωνοϊού για τους 190 αλλοδαπούς του τουρκικού δεξαμενόπλοιου,2 Μαΐου 2020,ΓΙΑΝΝΗΣ ΣΟΥΛΙΩΤΗΣ,"Στη Τζια μετέβη πριν από λίγο πολυμελές κλιμάκιο στελεχών του ΕΟΔΥ. Αποστολή τους να υποβάλουν σε τεστ για κορωνοϊό τους 190 αλλοδαπούς επιβάτες του τουρκικού δεξαμενόπλοιου Dorduncu, το οποίο είχε προσαράξει στο λιμάνι του νησιού, τα ξημερώματα της 16ης Μαρτίου.  Πρόκειται για 123 άνδρες, 29 γυναίκες και 38 παιδιά, οι οποίοι παρέμεναν σε καραντίνα στις εγκαταστάσεις ενός παλιού ξενοδοχείου που ανήκει στον δήμο. Τρεις από τις γυναίκες ήταν σε κατάσταση προχωρημένης εγκυμοσύνης και έχουν μεταφερθεί στο νοσοκομείο ""Αλεξάνδρα"" στην Αθήνα, ενώ τρεις Σύροι 32, 38 και 26 ετών συνελήφθησαν ως οι διακινητές των μεταναστών. Η 14ήμερη καραντίνα ολοκληρώνεται και ενόψει της μεταφοράς των προσφύγων και μεταναστών σε κλειστή δομή της ενδοχώρας κλιμάκιο του ΕΟΔΥ μετέβη το μεσημέρι του Σαββάτου στη Τζια. Τα συνολικά 13 στελέχη του οργανισμού μεταφέρθηκαν με σκάφος του Λιμενικού που απέπλευσε από το Λαύριο. Πρόκειται να υποβάλουν σε τεστ για κορωνοϊό τους αλλοδαπούς και τα αποτελέσματα της διαδικασίας θα γίνουν γνωστά τα επόμενα εικοσιτετράωρα. Οι 190 μετανάστες δεν έχουν δικαίωμα να καταθέσουν αίτημα ασύλου καθώς συνελήφθησαν στη διάρκεια που είχε ανασταλεί η σχετική δυνατότητα λόγω της κρίσης στον Έβρο. Σημειώνεται ότι σήμερα το πρωί, ένα ακόμη παλιό τουρκικό δεξαμενόπλοιο εντοπίστηκε  να κινείται ύποπτα μεταξύ Σάμου και Χίου. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1072345/article/epikairothta/ellada/sth-tzia-klimakio-toy-eody-test-korwnoioy-gia-toys-190-allodapoys-toy-toyrkikoy-de3amenoploioy
ΕΛΛΑΔΑ,kathimerini.gr,Στις αρχές της ερχόμενης εβδομάδας οι εκπαιδευτικοί στα σχολεία,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Στις αρχές της ερχόμενης εβδομάδας οι εκπαιδευτικοί θα κληθούν να βρίσκονται στα σχολεία. όπως δήλωσε  στον ΑΝΤ1 η υπουργός Παιδείας κ. Νίκη Κεραμέως. Σύμφωνα με την ίδια, η πρώτη ημέρα επαναλειτουργίας των σχολείων θα αφιερωθεί σε οδηγίες προς διευθυντές, εκπαιδευτικούς, μαθητές και γονείς. Ηδη έχουν δρομολογηθεί οι διαδικασίες, προκειμένου ο καθορισμός των σχολείων να γίνεται στη διάρκεια της ημέρας, και όχι όπως μέχρι τώρα γίνονταν μετά το πέρας του σχολικού ωραρίου. Το υπουργείο Εσωτερικών θα εκδώσει απόφαση για τη απαγόρευση λειτουργίας των κυλικείων. Οσον αφορά τη χρήση της μάσκας, η κ. Κεραμέως ανέφερε ότι στα σχολικά λεωφορεία (εν αντιθέσει με τα ΜΜΜ) η χρήση μάσκας από τους μαθητές είναι προαιρετική. Από την άλλη, οι μαθητές που θα μετακινούνται με τα Μέσα Μαζικής Μεταφοράς, θα φορούν μάσκα. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076267/article/epikairothta/ellada/stis-arxes-ths-erxomenhs-evdomadas-oi-ekpaideytikoi-sta-sxoleia
ΕΛΛΑΔΑ,kathimerini.gr,Σε επιφυλακή Λιμενικό και Πολεμικό Ναυτικό,2 Μαΐου 2020,ΒΑΣΙΛΗΣ ΝΕΔΟΣ,"Στον εντοπισμό και στην αποτύπωση περίπου έξι φορτηγών πλοίων, τα οποία βρίσκονται στις τουρκικές ακτές και προετοιμάζονται να μεταφέρουν παράνομα μετανάστες σε ελληνικά νησιά, έχουν προχωρήσει τις προηγούμενες ημέρες στο Πολεμικό Ναυτικό (Π.Ν.). Στην Αθήνα υπάρχει ανησυχία για την προσπάθεια επανάληψης ενός σεναρίου ανάλογου με εκείνο της 16ης Μαρτίου, όταν φορτηγό πλοίο που είχε ξεκινήσει από το Τσανάκαλε της Τουρκίας προσάραξε στο λιμάνι της Τζιας με 193 μετανάστες, οι οποίοι υποχρεωτικά μεταφέρθηκαν στην ενδοχώρα. Σε γενικές γραμμές το Π.Ν. βρίσκεται σε συνεργασία με το Λιμενικό Σώμα (Λ.Σ.) το οποίο θα έχει και την ευθύνη της πρώτης υποδοχής ενός πιθανού τέτοιου περιστατικού, με τα πολεμικά να ενεργοποιούνται σε περίπτωση που τα φορτηγά πλοία δεν σταματούν. Από τα φορτηγά πλοία που έχουν εντοπιστεί από τις ελληνικές αρχές, υπολογίζεται ότι τις αμέσως επόμενες ημέρες ενδεχομένως ένα ή δύο θα επιχειρήσουν έξοδο προς το Αιγαίο με σκοπό τη μεταφορά εκατοντάδων μεταναστών σε μικρά νησιά ή νησίδες. Οι λόγοι ανησυχίας της Αθήνας είναι διπλοί, καθώς εξελίσσεται και η κρίση του κορωνοϊού και είναι εύκολα αντιληπτό ότι η πιθανή μεταφορά εκατοντάδων μεταναστών σε μικρά νησιά θα μπορούσε να δημιουργήσει τοπικά, μια υγειονομική βόμβα. Και, σε γενικές γραμμές, η συμπεριφορά της Αγκυρας στον Εβρο και στα νησιά τους προηγούμενους μήνες, υποδεικνύει ότι έχει εντάξει μόνιμα στη φαρέτρα της τις υβριδικές απειλές, κάτι που κρατά την Αθήνα σε επιφυλακή. Η πρόσφατη μαζική έξοδος των μονάδων του τουρκικού ναυτικού από τις βάσεις τους συνδέεται περισσότερο με την προσπάθεια της Αγκυρας να αποφύγει το ενδεχόμενο εξάπλωσης του κορωνοϊού και στα πληρώματα των πολεμικών πλοίων. Στην Ελλάδα, πάντως, τα πληρώματα του Π.Ν. βρίσκονται σε άριστη κατάσταση με την εξάπλωση του κορωνοϊού να μην έχει πλήξει ακόμα τη δυνατότητα στελέχωσης των πολεμικών πλοίων. Οι επιχειρησιακές διαθεσιμότητες βρίσκονται σε υψηλότατο επίπεδο, αν και έχουν ληφθεί τα απαραίτητα προληπτικά μέτρα για την αντιμετώπιση ενδεχόμενων κρουσμάτων.  Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1072058/article/epikairothta/ellada/se-epifylakh-limeniko-kai-polemiko-naytiko
ΕΛΛΑΔΑ,kathimerini.gr,"Φαντασία και... πλήξη, τα όπλα των γονιών",2 Μαΐου 2020,MΑΡΙΑ ΑΘΑΝΑΣΙΟΥ,"«Μαμά τι είναι ο κορωνοϊός;», «Μπαμπά γιατί δεν μπορώ να βγω να παίξω με τους φίλους μου;», «Μαμά, πότε θα πάμε βόλτα;». Με τα σχολεία κλειστά, εκατομμύρια οικογένειες σε οικειοθελή ή μη καραντίνα και τον φόβο του κορωνοϊού να έχει μεταβάλει την οικογενειακή και εργασιακή κανονικότητα, ερωτήματα σαν τα παραπάνω ανακύπτουν συχνά γύρω από το μεσημεριανό τραπέζι ή την ώρα του παιχνιδιού και της χαλάρωσης. Πώς μιλάμε στα παιδιά για τον κορωνοϊό και τις αλλαγές που έχει φέρει στην καθημερινότητά μας; Και πώς διαχειριζόμαστε τον χρόνο που ξαφνικά μοιάζει άπλετος, ώστε να μη γίνει από ευλογία… κατάρα; Αυτό που προέχει είναι μια ειλικρινής συζήτηση με τα παιδιά. «Πρέπει να φροντίσουμε να είμαστε ήρεμοι, χωρίς να πιεζόμαστε συναισθηματικά ή χρονικά, και να είμαστε διαθέσιμοι και υπομονετικοί», συμβουλεύει η παιδοψυχολόγος Ειρήνη Γρίβα. «Μιλάμε στα παιδιά μας χρησιμοποιώντας γλυκιά φωνή και ήρεμο τόνο. Με απλό και γνώριμο για εκείνα λεξιλόγιο περιγράφουμε τον κορωνοϊό σαν την ίωση που έχει κοινά γνωρίσματα με αυτά της εποχιακής ίωσης, αλλά υπογραμμίζουμε το γεγονός ότι θα πρέπει να είμαστε πιο προσεκτικοί, γιατί ο ιός είναι καινούργιος για τον ανθρώπινο οργανισμό και άγνωστος για την ιατρική επιστήμη». Σε αυτό το πλαίσιο τονίζουμε ότι δεν είναι επιλογή μας, αλλά υποχρέωση όλων μας, μικρών και μεγάλων, να συμμορφωθούμε με τις αποφάσεις που θα πάρει η πολιτεία σε συνεργασία με την ιατρική κοινότητα. Πολύ σημαντικό είναι επίσης να εξηγήσουμε στα παιδιά ότι μπορεί να είναι δύσκολο αλλά όχι ακατόρθωτο να αντέξουμε σε ένα περιορισμένο χώρο και με περιορισμένες επιλογές. «Για να το πετύχουμε αυτό θα πρέπει να ζητήσουμε τη βοήθεια των παιδιών μας και να σχεδιάσουμε μαζί τους την καθημερινότητά μας. Θα πρέπει να μοιράσουμε τους χρόνους σε προσωπικούς και σε κοινούς. Ολοι πρέπει να έχουν τον χρόνο να ασχοληθούν με τις υποχρεώσεις τους, αλλά και με όσα τους αρέσουν». Κοινός χρόνος Ο κοινός χρόνος γονέων και παιδιών μπορεί εύκολα να γίνει συναρπαστικός, με τη βοήθεια της φαντασίας όλων. «Το “Μένουμε Σπίτι” δεν πρέπει να μας φοβίσει. Ισα ίσα, μπορούμε δημιουργικά να του δώσουμε άλλο περιεχόμενο», σημειώνει η Σοφία Ιωαννίδη, εμψυχώτρια θεατρικής αγωγής και εκπαιδευτικού θεάτρου. «Το ότι περνάμε τις ώρες και τις μέρες μας στο σπίτι δεν σημαίνει ότι δεν μπορούμε να γνωρίσουμε καινούργιους, σπουδαίους και ενδιαφέροντες ανθρώπους. Κάποιοι ήταν ή είναι υπαρκτά πρόσωπα, κάποιους θα τους “εφεύρουμε” εμείς! “Συστήστε” στα παιδιά σας καλλιτέχνες που σας αρέσουν. Μιλήστε για αυτούς σαν να πρόκειται για παλιούς καλούς φίλους σας, με αγάπη και ενθουσιασμό» παροτρύνει και μοιράζεται μαζί μας μερικές εξαιρετικές ιδέες: «Δείξτε τα έργα ενός ζωγράφου και επιλέξτε έναν πίνακα με πρόσωπα που άρεσε στα παιδιά. Φτιάξτε μια ιστορία με μόνο μερικά στοιχεία (ποιος, πότε, τι), ντυθείτε σαν τα πρόσωπα, πάρτε τη θέση που έχουν στον πίνακα και αφήστε την ιστορία να ζωντανέψει και να σας παρασύρει. Ακούστε μερικά έργα ενός κλασικού συνθέτη, επιλέξτε το αγαπημένο σας, ξαπλώστε στο πάτωμα και ενθαρρύνετε τα παιδιά να φτιάξουν και να μπουν μέσα σε μια ιστορία. Αν, δε, επιλέξετε έναν συγγραφέα, διαβάστε τους ένα διήγημα ή ένα μικρό βιβλίο και ζητήστε από τα παιδιά να ετοιμάσουν κάποιες παγωμένες εικόνες, σαν “ζωντανούς” πίνακες που να αφηγούνται την ιστορία που διαβάσατε, και να σας τις παρουσιάσουν. Κάτι παρόμοιο θα μπορούσαν να κάνουν με γνωστά αγαπημένα παραμύθια, αφού ντυθούν σαν τους ήρωες και στήσουν ένα σκηνικό. Φωτογραφίστε τα και στείλτε τα σε φίλους ζητώντας τους να μαντέψουν ποιο παραμύθι είναι. Δημιουργήστε ένα βεστιάριο. Βάλτε σε ένα χώρο κάθε ρούχο που θα μπορούσε να γίνει κουστούμι, μαντίλια, καπέλα, γάντια, κασκόλ, παλιές τσάντες, τα αποκριάτικά τους και τα δικά σας. Δώστε τους συγκεκριμένο χρόνο να φτιάξουν μια αυτοσχέδια παράσταση και κλείστε ραντεβού να σας την παρουσιάσουν. Γίνετε το πιο ένθερμο κοινό που είχε πότε θεατρική παράσταση». Για όσους θα ήθελαν να συνδυάσουν τον τερπνόν μετά του ωφελίμου, τα κεφάλαια της Ιστορίας θα μπορούσαν να εμπνεύσουν ένα συναρπαστικό παιχνίδι ρόλων, όπου γονείς και παιδιά θα αναλάβουν να φανταστούν τους διαλόγους τους, τη δράση. «Τα παιδιά έχουν αυτό το χάρισμα της αυθόρμητης πίστης στο φανταστικό. Με τα ελάχιστα μέσα μπορούν να δημιουργήσουν κόσμους ολόκληρους. Δείξτε εμπιστοσύνη στη φαντασία σας και αφεθείτε» καταλήγει η κ. Ιωαννίδη. Μαθήματα αποδοχής Αυτό όμως που δεν πρέπει να ξεχνούν οι γονείς είναι ότι τα παιδιά θα ωφεληθούν εξίσου και από την... πλήξη. «Οταν το παιδί βαριέται, ο γονιός πρέπει να του πει “δεν με ενοχλεί που βαριέσαι”. Το παιδί πρέπει μόνο του να δει τι θέλει να κάνει στον ελεύθερο χρόνο του» επισημαίνει η κ. Γρίβα. Οταν κάποιος βαριέται μπορεί να παρατηρήσει όσα πριν δεν είχε προσέξει και τα οποία μπορεί να του πουν κάτι, να συγκεντρώσει την προσοχή του σε ένα φαινόμενο ή αντικείμενο που να του εμπλουτίσει τις προσλαμβάνουσές του, να μάθει να ανέχεται και να δέχεται τον εαυτό του! Ετσι το παιδί θα μάθει ότι δεν έχει πάντα ένα γεμάτο πρόγραμμα κι ότι αυτό είναι καλό, ότι μπορεί να αποφασίσει το ίδιο πώς θα συνεχίσει τη μέρα του, πως υπάρχουν ελεύθερα απογεύματα αλλά όχι διαθέσιμοι ενήλικες κι ότι αυτό δεν είναι λάθος. Αν ένα παιδί μάθει να έχει πάντα ένα γεμάτο δομημένο πρόγραμμα, δεν θα μπορέσει να διαχειριστεί το οποιοδήποτε κενό που θα παρουσιαστεί και θα νιώθει συναισθήματα αναξιότητας, συναισθηματικής έντασης και δυσλειτουργικού άγχους», καταλήγει. Οσο για το άγχος των γονιών για την ενασχόληση με τα ηλεκτρονικά παιχνίδια ή τον υπολογιστή και την τηλεόραση, είναι μάλλον καθησυχαστική: «Αν σε αυτή την ειδική συνθήκη ξοδέψουν περισσότερο χρόνο από ό,τι πρέπει βλέποντας τηλεόραση ή παίζοντας παιχνίδια στο playstation, δεν είναι λόγος άγχους κι ανησυχίας, γιατί όλοι έχουμε δικαίωμα στη ζαβολιά, αρκεί αυτή η ζαβολιά να μην γίνει συνήθεια και ρουτίνα». Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075792/article/epikairothta/ellada/fantasia-kai-plh3h-ta-opla-twn-goniwn
ΕΛΛΑΔΑ,kathimerini.gr,Σάμος: 23 συλλήψεις συνολικά για τα επεισόδια και τις φωτιές στο ΚΥΤ,2 Μαΐου 2020,kathimerini.gr,"Συνολικά 23 άτομα έχουν συλληφθεί μέχρι τώρα για έκνομες ενέργειες που υπήρξαν χθες και προχθές στο Κέντρο Υποδοχής και Ταυτοποίησης στο Βαθύ της Σάμου και οι οποίες είχαν σαν αποτέλεσμα να καεί μέρος του καταυλισμού αιτούντων άσυλο. Επίσης έχουν ταυτοποιηθεί άλλοι δυο δράστες ανάλογων ενεργειών, οι οποίοι και αναζητούνται. Στο πλαίσιο των ερευνών, εξιχνιάστηκε και περίπτωση ληστείας. Η δικογραφία που σχηματίσθηκε και υποβάλλεται στην αρμόδια Εισαγγελική Αρχή, περιλαμβάνει τα αδικήματα, της συμμετοχής σε εγκληματική ομάδα, του εμπρησμού, της ληστείας, της διατάραξης της κοινής ειρήνης, της πρόκλησης φθορών, της απειλής και της εκβίασης, καθώς και παραβάσεις της νομοθεσίας για τα όπλα. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075858/article/epikairothta/ellada/samos-23-syllhyeis-synolika-gia-ta-epeisodia-kai-tis-fwties-sto-kyt
ΕΛΛΑΔΑ,kathimerini.gr,"Ατομική ευθύνη και εμπιστοσύνη στους ειδικούς, το στοίχημα της επόμενης ημέρας",2 Μαΐου 2020,ΔΗΜΗΤΡΑ ΜΑΝΙΦΑΒΑ,"Το σχέδιο της άρσης των περιοριστικών μέτρων για την αντιμετώπιση της πανδημίας παρουσίασε ο Κυριάκος Μητσοτάκης, επισημαίνοντας ότι κλειδί για την επιτυχία των μέτρων θα είναι και πάλι η ατομική μας πειθαρχία, η υπευθυνότητα και η εμπιστοσύνη στις οδηγίες των ειδικών. «Μετά από τις εισηγήσεις της επιστημονικής επιτροπής μπορώ σήμερα να ανακοινώσω τους άξονες μιας «γέφυρας ασφάλειας» προς τη νέα καθημερινότητα: Από την επόμενη Δευτέρα, 4 Μαΐου, αίρονται οι περιορισμοί στην μετακίνηση των πολιτών. Καταργούνται, με άλλα λόγια, η γραπτή άδεια και τα σχετικά SMS. Θα εξακολουθήσουν, όμως, να ισχύουν για τουλάχιστον δύο εβδομάδες οι περιορισμοί στην κυκλοφορία εκτός νομού της κατοικίας μας» τόνισε ο πρωθυπουργός Κυριάκος Μητσοτάκης στο μήνυμά του στους πολίτες και συμπλήρωσε «Η ατομική άθληση θα επιτρέπεται στους ανοικτούς χώρους και στη θάλασσα. Αλλά οι οργανωμένες παραλίες θα παραμένουν ακόμα κλειστές. Την ίδια μέρα θα λειτουργήσουν και ορισμένα είδη καταστημάτων και υπηρεσιών. Αναφέρω ενδεικτικά: Βιβλιοπωλεία, ηλεκτρονικά είδη, ΚΤΕΟ και καταστήματα αθλητικών ειδών. Όπως και τα κομμωτήρια, πάντα όμως με ραντεβού. Το υπόλοιπο λιανεμπόριο θα επανεκκινήσει την Δευτέρα 11 Μαΐου, εκτός των εμπορικών κέντρων. Αυτά θα ανοίξουν την 1η Ιουνίου. Σε όλα τα καταστήματα, βεβαίως, θα ισχύουν όροι που θα περιορίζουν την πυκνότητα των επισκεπτών. Και θα λαμβάνονται αυστηρά μέτρα προστασίας των εργαζομένων». Στην συνέχεια ευχαρίστησε την εκκλησία, τον Αρχιεπίσκοπο και τον κλήρο για την κατανόηση και τη συνεργασία. «Δεν ήταν εύκολη για κανέναν μας η εμπειρία του φετινού Πάσχα. Αποδείχθηκε, όμως, ότι ήταν αναγκαία για όλους» είπε και συμπλήρωσε «Από τις 4 Μαΐου οι εκκλησίες θα είναι ανοιχτές για ατομική λατρεία. Και από την Κυριακή 17 Μαΐου οι πιστοί θα μπορούν να συμμετέχουν και στη Θεία Λειτουργία και στις υπόλοιπες ακολουθίες. Πάντα όμως με αυστηρούς κανόνες που θα συμφωνηθούν με την Ιερά Σύνοδο και την επιστημονική κοινότητα». Για την αναστολή των μέτρων στην εκπαίδευση είπε ότι τα μαθήματα της Γ' Λυκείου θα αρχίσουν ξανά στις 11 Μαΐου και μια εβδομάδα μετά θα ακολουθήσουν οι υπόλοιπες τάξεις του Λυκείου αλλά και το Γυμνάσιο. «Τα σχολεία, όμως, θα λειτουργήσουν με άλλους κανόνες που θα περιορίσουν -όσο αυτό είναι εφικτό- τον συγχρωτισμό. Η εξ αποστάσεως εκπαίδευση θα εξακολουθεί να υποστηρίζει παιδιά τα οποία, για ειδικούς λόγους, δεν πρέπει να έρθουν στη τάξη» υπογράμμισε ο πρωθυπουργός. Πρόσθεσε ότι τα Δημοτικά και νηπιαγωγεία θα παραμείνουν κλειστά. «Ενδέχεται, επαναλαμβάνω ενδέχεται, να ανοίξουν την 1η Ιουνίου και μόνο αν είμαστε απολύτως σίγουροι ότι η πορεία της επιδημίας βαίνει καθοδικά» είπε ο πρωθυπουργός και ανακοίνωσε ότι αύριο, η υπουργός Παιδείας θα κάνει μια πιο αναλυτική ενημέρωση. Επιπλέον την 1η Ιουνίου ξεκινά και η δραστηριότητα στον τομέα της εστίασης, είπε ο πρωθυπουργός και πάντα με προϋποθέσεις, που θα έχουν μέχρι τότε συμφωνηθεί. Την ίδια μέρα όπως ανακοίνωσε θα ανοίξουν τα ξενοδοχεία 12μηνης λειτουργίας. Και τότε θα ενεργοποιηθεί και το δεύτερο κύμα εργασιών της Δικαιοσύνης. Τέλος μέσα στον Ιούνιο και ανάλογα με τις εξελίξεις, θα απελευθερωθεί σταδιακά και η υπόλοιπη οικονομική δραστηριότητα. «Κρίνεται απίθανο ωστόσο να επιτραπούν μέσα στο καλοκαίρι οι μεγάλες συναθροίσεις, όπως φεστιβάλ, συναυλίες ή αθλητικά γεγονότα με θεατές. Όπως γίνεται σαφές, το πρόγραμμα της επόμενης φάσης είναι απόλυτα μελετημένο. Θα κλιμακώνεται ανά εβδομάδα αλλά θα αξιολογείται ανά 24ωρο, από ένα μεικτό παρατηρητήριο κυβέρνησης, υπηρεσιών υγείας και Πολιτικής Προστασίας» σημείωσε. Ο πρωθυπουργός ξεκαθάρισε ότι κλειδί για την επιτυχία των μέτρων θα είναι και πάλι η ατομική μας πειθαρχία, η υπευθυνότητα, η εμπιστοσύνη στις οδηγίες των ειδικών. «Το αποτέλεσμα που πετύχαμε έως τώρα είναι μεγάλο. Είναι όμως ακόμα εύθραυστο. Το να επιστρέψουμε στις ζωές και στις δουλειές μας είναι πιο δύσκολο από το να μείνουμε σπίτι. Γι' αυτό και όσο χαλαρώνουν οι περιορισμοί, τόσο θα αυξάνεται ο ρόλος της προσωπικής ευθύνης. Το σύνθημα, λοιπόν, «Μένουμε Σπίτι» παραμένει σε ισχύ. Δεν βγαίνουμε χωρίς λόγο. Μένουμε ασφαλείς. Γιατί η επιστροφή δεν πρέπει να οδηγήσει σε υποτροπή. Αλλά σε μία επάνοδο, λελογισμένη και υπολογισμένη» είπε. Επισήμανε ότι απέναντι στην πανδημία ορθώθηκε μία αποτελεσματική Πολιτεία, που προστάτεψε τους Έλληνες, κερδίζοντας την εμπιστοσύνη τους και αυτοί, με τη σειρά τους, ανέδειξαν τον καλύτερο εαυτό τους. «Σεβάστηκαν τις οδηγίες. Πειθάρχησαν στα μέτρα. Και προφύλαξαν την υγεία τους αλλά και την υγεία των διπλανών τους. Αυτές οι παρακαταθήκες αποτελούν εγγύηση για το αύριο. Γιατί δεν κινητοποίησαν μόνο πολύτιμα χαρακτηριστικά του λαού μας, που έμεναν χρόνια σε αδράνεια, αλλά και γιατί προσέφεραν μια νέα ποιότητα στην τραυματισμένη από τον λαϊκισμό Δημοκρατία μας» σημείωσε. Πρόσθεσε ότι στο πεδίο της πολιτικής αμβλύνθηκαν οι επιφυλάξεις και η παλιά καχυποψία. «Τώρα, πλέον, οι Ελληνίδες και οι Έλληνες ακούν τους εκπροσώπους της πολιτείας, ξέροντας ότι θα τους ακούσουν και εκείνοι. Στην κοινωνική ζωή, ο νόμος τηρήθηκε συνειδητά, χωρίς τον φόβο κάποιας ποινής. Και πρωταγωνιστές έγιναν αθόρυβοι άνθρωποι. Που με τις πράξεις τους, όμως, έγιναν ηχηρά παραδείγματα για όλους. Ενώ και ο καθένας προσωπικά ξανασκέφτηκε, νομίζω, τον ρόλο του μέσα στο σύνολο. Περιοριστήκαμε αλλά δεν χωριστήκαμε. Θα έλεγα ότι ξαναγνωριστήκαμε και συστρατευτήκαμε. Ο κορονοϊός μάς έμαθε, επίσης, ότι η φιλία δεν περιορίζεται σε μία χειραψία. Ούτε η φροντίδα σε μία αγκαλιά. Και πως όλα, τελικά, μπορούν να εκφραστούν με νέους τρόπους σε μία πρωτόγνωρη κατάσταση» είπε. Ο κ. Μητσοτάκης υπογράμμισε ότι μέχρι η επιστήμη να βρει το κατάλληλο εμβόλιο και μία αποτελεσματική θεραπεία, ο ιός θα ζει ανάμεσά μας και κάποιοι θα νοσήσουν. «Είναι στο χέρι μας αυτοί να είναι όσο το δυνατόν λιγότεροι και να τους παρέχουμε τη φροντίδα που χρειάζονται. Όποιος, λοιπόν, σε λίγο θα κλείνει πίσω του την πόρτα του σπιτιού, ταυτόχρονα θα ανοίγει την πόρτα της ευθύνης. Από την υπομονή, θα περνά στην επιμονή. Και από την αντοχή, στην προσοχή. Γιατί μόνο έτσι ο κίνδυνος θα συρρικνώνεται» υπογράμμισε. Επίσης ο πρωθυπουργός αναφέρθηκε στις μεταρρυθμίσεις που έγιναν σε σύντομο χρονικό διάστημα και που έμοιαζαν μακρινές ή και αδύνατες, ευχαριστώντας όσους δούλεψαν για αυτό. «Ψηφιακή δημόσια Διοίκηση που εξυπηρετεί γρήγορα, απλά και εύκολα. Εργασία και Εκπαίδευση από απόσταση. Ένα καλύτερο Εθνικό Σύστημα Υγείας. Και μια Πολιτική Προστασία που απέδειξε ότι μπορεί να βρεθεί δίπλα μας σε κάθε ανάγκη. Όλα αυτά δεν ήταν προϊόν τύχης, αλλά σκληρής δουλειάς. Οι μεγάλες επιτυχίες οφείλονται στους πολλούς μικρούς ήρωες, που ανταποκρίνονται στο κάλεσμα της ευθύνης. Και οι ήρωες αυτοί είναι ο καθένας και η καθεμία σας. Σας ευχαριστώ που κάνατε την πατρίδα μας παράδειγμα σε ολόκληρο τον κόσμο»είπε. Εξέφρασε τη συμπαράστασή μου στις οικογένειες που έχασαν τους αγαπημένους τους. «Ο πόνος τους δεν απαλύνεται από το γεγονός ότι στην Ελλάδα είχαμε πολύ λιγότερα θύματα από σχεδόν όλες τις ευρωπαϊκές χώρες» υπογράμμισε. Επιπλέον ο πρωθυπουργός ανέφερε ότι η Πολιτική Προστασία ενισχύεται κι άλλο, για να μπορεί να ιχνηλατεί επαφές γρήγορα και αποτελεσματικά. «Και τα νοσοκομεία μας διαθέτουν περισσότερο ιατρικό και νοσηλευτικό προσωπικό. Περισσότερο και καλύτερο εξοπλισμό. Μεγαλύτερη εμπειρία. Και καλύτερη οργάνωση. Διαθέτουμε, ωστόσο, και δύο ακόμα συμμάχους: Τον καλό καιρό, που θα μας επιτρέπει να περνάμε περισσότερο χρόνο έξω. Και, το σημαντικότερο, ευαισθητοποιημένους και ενημερωμένους πολίτες που γνωρίζουν, πλέον, τι πρέπει και τι δεν πρέπει να κάνουν: Τηρούμε σχολαστικά τα μέτρα ατομικής υγιεινής. Δεν κάνουμε χειραψίες. Κρατάμε αποστάσεις. Φροντίζουμε ιδιαίτερα τους ευάλωτους συμπολίτες μας. Και μένουμε μέσα αν έχουμε βήχα ή πυρετό, ενημερώνοντας τον γιατρό μας. Ακούμε τις συμβουλές των ειδικών για την προστατευτική μάσκα. Η χρήση της ίσως θα καλύπτει κάποια χαρακτηριστικά μας. Θα σηματοδοτεί, όμως, το σοβαρό πρόσωπο της ευθύνης μας» είπε. Ο Κυριάκος Μητσοτάκης ξεκαθάρισε ότι η έξοδός από την καραντίνα θα γίνεται βήμα - βήμα σημειώνοντας ότι κανείς δεν μπορεί να αποκλείσει μια πιθανή αναζωπύρωση της απειλής. «Στόχος μας θα είναι να την εντοπίζουμε γρήγορα, ώστε οι όποιοι νέοι περιορισμοί να έχουν τοπικό χαρακτήρα και να μην αφορούν όλη την επικράτεια. Το σχέδιο μας για το επόμενο δίμηνo είναι εξαιρετικά αναλυτικό και επεξεργασμένο. Είναι όμως αυτό που δηλώνει η λέξη: Σχέδιο. 'Αρα, θα υπόκειται σε αναθεωρήσεις, ανάλογα με τις εξελίξεις των πραγμάτων και τις οδηγίες των ειδικών. Και μόνο η πειθαρχία του κάθε πολίτη θα είναι αυτή που θα κρίνει την επιτυχία του» τόνισε. «Προτεραιότητά μου ήταν και παραμένει η ζωή και η υγεία των Ελλήνων. Επιλογή μου είναι η κάθε απόφαση να έχει τη σφραγίδα της επιστημονικής γνώσης. Και στην ενημέρωση του πολίτη να υπάρχει απόλυτη διαφάνεια, ειλικρίνεια και λογοδοσία» τόνισε ο πρωθυπουργός και πρόσθεσε «Σας εμπιστεύτηκα και εσείς εμπιστευτήκατε όχι μόνο εμένα, αλλά και την Ελληνική Πολιτεία. Που δεν είναι άλλη, τελικά, από τη συλλογική μας υπόσταση. Και καθώς περνάμε στη δεύτερη φάση, αυτοί οι δεσμοί εμπιστοσύνης πρέπει να διατηρηθούν άρρηκτοι». «Το νέο μας σύνθημα, λοιπόν, είναι «Μένουμε Ασφαλείς». Βγαίνουμε από το σπίτι, όμως μένουμε πάντα υπεύθυνοι» είπε ο πρωθυπουργός.Καταλήγοντας ο Κυριάκος Μητσοτάκης είπε ότι το επόμενο διάστημα καραδοκούν δυσκολίες, στην Υγεία αλλά και στην Οικονομία, το παρατεταμένο «πάγωμα» της οποίας, όπως είπε, έχει κοινωνικό πρόσημο. Γιατί «παγώνει» ταυτόχρονα και τις αδικίες, πλήττοντας πρωτίστως τους πιο αδύναμους. «Η σταδιακή επανεκκίνηση, συνεπώς, είναι χρέος κάθε υπεύθυνης κυβέρνησης. Κανείς δεν αρνείται ότι, μετά τον κορονοϊό, η κρίση θα είναι βαθιά και παγκόσμια. Και καθώς η πανδημία χτύπησε όλους, όλοι θα πρέπει να σηκώσουν και τα βάρη των συνεπειών της. Με τρόπο όμως δίκαιο και με συμμάχους την αλήθεια και τον ρεαλισμό» είπε ανακοινώνοντας ότι για όλα αυτά θα μιλήσει αναλυτικά και στη Βουλή. «Μέσα στην τελευταία δοκιμασία γεννήθηκε μια νέα αισιοδοξία. Μία ανανεωμένη εθνική αυτοπεποίθηση. Είμαι σίγουρος πως και η κοινωνία μας θα απαντήσει με ευθύνη και σοβαρότητα στη νέα πρόκληση που ανοίγεται μπροστά μας: Στην ομαλή, ασφαλή και σταδιακή επιστροφή σε πιο γνώριμους ρυθμούς της καθημερινής ζωής. Όπως το είπαμε: Επιστρέφουμε, αλλά προσέχουμε. Πάνω απ' όλα Μένουμε Ασφαλείς. Στο χέρι μας είναι να τα καταφέρουμε» κατέληξε ο πρωθυπουργός. Πηγή: ΑΠΕ  - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075863/article/epikairothta/ellada/atomikh-ey8ynh-kai-empistosynh-stoys-eidikoys-to-stoixhma-ths-epomenhs-hmeras
ΕΛΛΑΔΑ,kathimerini.gr,Λ. Μενδώνη για πυρκαγιά σε κτίριο στη Σταδίου: Ξεκινούν αμέσως οι διαδικασίες για την εκπόνηση των αναγκαίων μελετών,2 Μαΐου 2020,kathimerini.gr,"Δηλώσεις σχετικά με το νεοκλασικό κτήριο επί της Σταδίου 47, στο οποίο ξέσπασε πυρκαγιά σήμερα νωρίς το πρωί, έκανε η υπουργός Πολιτισμού και Αθλητισμού Λ. Μενδώνη. Σύμφωνα με σχετική ανακοίνωση του ΥΠΠΟΑ, η υπουργός ανέφερε τα εξής: «Το νεοκλασικό κτίριο, επί της Σταδίου 47, συνδέεται άμεσα με την ιστορία του νεότερου ελληνικού κράτους. Είναι η οικία στην οποία διέμενε ο Αλέξανδρος Σούτσος, ευεργέτης των εικαστικών τεχνών, στην Ελλάδα. Το 1896 ο νομικός και φιλότεχνος Αλέξανδρος Σούτσος άφησε με τη διαθήκη του τη συλλογή του και όλη την περιουσία του στο κράτος για να δημιουργηθεί το 'Μουσείο Καλών Τεχνών'. Η συλλογή του Αλέξανδρου Σούτσου πέρασε στην Εθνική Πινακοθήκη το 1900, με την έναρξη της λειτουργίας της. Αριθμεί σε περισσότερα από 100 έργα, αλλά και πολλά προσωπικά του αντικείμενα. Το κτίριο παρουσίασε πολύ μεγάλα προβλήματα ήδη εδώ και δεκαετίες. Γι' αυτό σταδιακά εγκαταλείφθηκε κάθε χρήση του». «Η τέως υπουργός Πολιτισμού κ. Λυδία Κονιόρδου», συνέχισε η υπουργός, «είχε δηλώσει την πρόθεσή της να στεγαστεί εκεί το Θεατρικό Μουσείο. Εξαιτίας του υψηλού κόστους των μελετών, αλλά και του ίδιου έργου της αποκατάστασης του κτιρίου δεν υπήρξε συνέχεια. Με αυτή την καταστροφή επιβαρύνεται έτι μάλλον η εικόνα της Σταδίου που αποτελεί έναν από τους κυρίους άξονες του κέντρου της Αθήνας. Σήμερα το πρωί έδωσα στη Γενική Διεύθυνση Αναστήλωσης, Μουσείων και Τεχνικών Έργων τις σχετικές οδηγίες προκειμένου, μόλις επιτρέψει η Πυροσβεστική την είσοδο, κλιμάκιο μηχανικών του ΥΠΠΟΑ να διενεργήσει αυτοψία για να ληφθούν αμέσως τα αναγκαία σωστικά μέτρα προστασίας των διερχομένων και του κτιρίου». «Παράλληλα», τόνισε η κ. Μενδώνη, «το Υπουργείο Πολιτισμού και Αθλητισμού, σε συνεργασία με την Εθνική Πινακοθήκη, ξεκινά αμέσως τις διαδικασίες για την εκπόνηση των αναγκαίων μελετών, ώστε το έργο της αποκατάστασης του κτιρίου να είναι ώριμο για ένταξη στη χρηματοδοτική περίοδο 2021-27. Έστω και με καθυστέρηση η Πολιτεία θα ανταποκριθεί στις υποχρεώσεις της στη μνήμη του ευεργέτη χορηγού, αλλά και στην πόλη της Αθήνας, η οποία έχει πληγεί ιδιαίτερα από την πρόσφατη κρίση». Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076246/article/epikairothta/ellada/l-mendwnh-gia-pyrkagia-se-ktirio-sth-stadioy-3ekinoyn-amesws-oi-diadikasies-gia-thn-ekponhsh-twn-anagkaiwn-meletwn
ΕΛΛΑΔΑ,kathimerini.gr,Πάνω από 1200 παραβάσεις για άσκοπες μετακινήσεις και τέσσερις συλλήψεις την Πέμπτη,2 Μαΐου 2020,kathimerini.gr,"Στη βεβαίωση 29 παραβάσεων για μετακινήσεις εκτός περιφερειακής ενότητας τόπου κατοικίας προχώρησε η ΕΛ.ΑΣ, χθες, Πέμπτη 30 Απριλίου, σε όλη την Ελλάδα, στο πλαίσιο των μέτρων για την αποφυγή εξάπλωσης του κορωνοϊού. Ειδικότερα, σύμφωνα με τα στοιχεία της ΕΛ.ΑΣ, οι συγκεκριμένες παραβάσεις σημειώθηκαν στις εξής περιοχές: 12 στην Κεντρική Μακεδονία, 10 στην Αττική, 6 στη Θεσσαλονίκη και 1 στη Δυτική Μακεδονία. Σημειώνεται, ότι επιβλήθηκαν πρόστιμα 300 ευρώ, ενώ σε 14 περιπτώσεις αφαιρέθηκαν επιπλέον και τα στοιχεία κυκλοφορίας των οχημάτων για 60 ημέρες. Από την έναρξη του μέτρου, έχουν βεβαιωθεί συνολικά 1.427 παραβσεις και έχουν επιβληθεί ισάριθμα πρόστιμα 300 ευρώ, ενώ σε 904 περιπτώσεις αφαιρέθηκαν επιπλέον και τα στοιχεία κυκλοφορίας των οχημάτων για 60 ημέρες. Παράλληλα, για άσκοπες μετακινήσεις βεβαιώθηκαν 1.228 παραβάσεις σε όλη τη χώρα και επιβλήθηκαν ισάριθμα πρόστιμα 150 ευρώ, ως εξής: 536 στην Αττική, 196 στη Θεσσαλονίκη, 109 στην Κεντρική Μακεδονία, 85 στην Κρήτη, 66 στη Δυτική Ελλάδα, 48 στη Θεσσαλία, 46 στην Πελοπόννησο, 40 στην Ανατολική Μακεδονία και Θράκη, 26 στο Βόρειο Αιγαίο, 20 στο Νότιο Αιγαίο, 19 στη Στερεά Ελλάδα, 15 στα Ιόνια Νησιά, 12 στην Ηπειρο και 10 στη Δυτική Μακεδονία. Από την έναρξη του μέτρου, τη Δευτέρα 23 Μαρτίου 2020, έως σήμερα, έχουν βεβαιωθεί 60.124 παραβάσεις σε όλη την Ελλάδα και επιβλήθηκαν ισάριθμα πρόστιμα. Επίσης, για λειτουργία καταστημάτων (υγειονομικού ενδιαφέροντος, εμπορικά κ.λ.π), παρά τη σχετική απαγόρευση, βεβαιώθηκαν 5 παραβάσεις και συνελήφθησαν 4 άτομα. Από την έναρξη του μέτρου την Πέμπτη 12 Μαρτίου, έως σήμερα, έχουν βεβαιωθεί σε όλη τη χώρα 552 παραβάσεις και έχουν συλληφθεί 530 άτομα. Οπως επισημαίνει η ΕΛ.ΑΣ, οι έλεγχοι συνεχίζονται με αμείωτη ένταση, με σκοπό τη διασφάλιση της δημόσιας υγείας. Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076248/article/epikairothta/ellada/panw-apo-1200-paravaseis-gia-askopes-metakinhseis-kai-tesseris-syllhyeis-thn-pempth
ΕΛΛΑΔΑ,kathimerini.gr,New York Times: Ο Κυρ. Μητσοτάκης μεταξύ των ηγετών «που ξεχωρίζουν στην κρίση»,2 Μαΐου 2020,kathimerini.gr,"Αναφορά στην Ελλάδα και τους επιτυχείς κυβερνητικούς χειρισμούς σχετικά με τα μέτρα κατά της πανδημίας, έκαναν, σε κύριο άρθρο τους οι New York Times το οποίο αναρτήθηκε στην ιστοσελίδα της εφημερίδας αναφορικά με τα παραδείγματα ηγετών κρατών ανά τον κόσμο, που αντιμετώπισαν με επιτυχία την πανδημία του κορωνοϊού. Στο άρθρο που έχει τίτλο “In a Crisis, True Leaders Stand Out”, «Οι Πραγματικοί Ηγέτες Ξεχωρίζουν στην Κρίση» γίνεται αναφορά και στον Έλληνα πρωθυπουργό Κυριάκο Μητσοτάκη. Οι New York Times σημειώνουν ως χώρες-παραδείγματα όπου η άμεση και αποφασιστική λήψη μέτρων βοήθησε στο να μετριαστούν οι συνέπειες της πανδημίας και ένωσαν τους λαούς, την Ελλάδα, τη Νέα Ζηλανδία, τη Ν.Κορέα, το Ταϊβάν, τη Γερμανία και την Ισλανδία. Συγκεκριμένα, οι ΝΥΤ, σημειώνουν για τη χώρα μας: «Η Ελλάδα, που συνήθως εκλαμβάνεται ως ένα από τα πιο αδύναμα μέλη της Ευρωπαϊκής Ένωσης, συνιστά έκπληξη δρώντας καλύτερα από το αναμενόμενο. Με την αναφορά του πρώτου κρούσματος στη Θεσσαλονίκη στις 26 Φεβρουαρίου, η κυβέρνηση υπό τον Πρωθυπουργό Κυριάκο Μητσοτάκη, έδρασε αποφασιστικά κλείνοντας δημόσιους χώρους, περιορίζοντας τις μετακινήσεις και αυξάνοντας τις νοσοκομειακές δομές – ΜΕΘ» Αναφερόμενο στους ηγέτες των χωρών που κέρδισαν το σεβασμό των λαών τους για την επιτυχή αντιμετώπιση της πανδημίας, το άρθρο των NYT υπογραμμίζει ότι «διαθέτουν συγκεκριμένα και αξιοσημείωτα ηγετικά στοιχεία και προσεγγίσεις, όχι μόνο κατά την τωρινή πανδημία, αλλά και για τις κρίσεις του μέλλοντος. Η θέληση για γρήγορη και τολμηρή ανάληψη δράσης -ακόμη και με τον κίνδυνο πολιτικού ρίσκου- είναι αναμφισβήτητα μεταξύ των σπουδαιότερων χαρακτηριστικών που σφραγίζουν την ηγεσία κατά τη διάρκεια μιας κρίσης. Είναι τώρα προφανές, ότι αποδείχτηκαν καταστροφικές, τόσο οι προσπάθειες της Κίνας να συγκαλύψει το ξέσπασμα της πανδημίας, όσο και του Προέδρου Trump, με το να την υποβαθμίζει επί μακρόν». To δημοσίευμα συνοδεύουν φωτογραφίες γυναικών-ηγετών, που ξεχωρίζουν στην αντιμετώπιση της πανδημίας. Στην κορυφή, η φωτογραφία της Π/Θ της Νέας Ζηλανδίας, και παρακάτω, εκείνες των Π/Θ Δανίας και Φινλανδίας, καθώς και της Καγκελαρίου της Γερμανίας. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076271/article/epikairothta/ellada/new-york-times-o-kyr-mhtsotakhs-meta3y-twn-hgetwn-poy-3exwrizoyn-sthn-krish
ΕΛΛΑΔΑ,kathimerini.gr,Επιστροφή στις παραλίες την εποχή του κορωνοϊού,2 Μαΐου 2020,ΓΙΑΝΝΗΣ ΠΑΛΑΙΟΛΟΓΟΣ,"Η μεγάλη μεταδοτικότητα του στελέχους του κορωνοϊού SARS-CoV-2 που προκαλεί τη νόσο COVID-19 οδήγησε στο να κλείσουν οι παραλίες και οι προκυμαίες σε όλες τις παραθαλάσσιες χώρες του κόσμου. Η άρση των περιοριστικών μέτρων που αναμένεται μέσα σε λίγες μέρες γεννάει εύλογα το ερώτημα για το αν μπορούμε να επιστρέψουμε στις παραλίες, αν είναι ασφαλής η άμμος και πόσοι άνθρωποι θα πρέπει να βρίσκονται στην παραλία ταυτόχρονα; Η αειφορική χρήση των παραλιών, δηλαδή η ισορροπημένη ανάπτυξή τους ώστε να προστατεύεται η ομορφιά του τοπίου, η βιοποικιλότητα, καθώς και να είναι ασφαλείς και ευχαριστημένοι οι λουόμενοι και οι επιχειρηματίες που δραστηριοποιούνται σε αυτήν, είναι ένα θέμα που απασχολεί την ερευνητική κοινότητα και την τουριστική βιομηχανία ιδιαίτερα μετά την έναρξη της πανδημίας. Εχει επικρατήσει ο όρος «φέρουσα ικανότητα» της παραλίας που συγκεντρώνει την ισορροπημένη ανάπτυξή της ικανοποιώντας κοινωνικά, οικονομικά και περιβαλλοντικά κριτήρια και που εκφράζεται με τον αριθμό των τετραγωνικών μέτρων (τ.μ.) που έχει ο κάθε λουόμενος σε μια παραλία στη διάθεσή του. Στα περιβαλλοντικά κριτήρια συμπεριλαμβάνονται όροι υγειονομικοί, όπως για παράδειγμα η αποφυγή έκθεσης των λουομένων σε παθογόνους μικροοργανισμούς. Επιβιώνουν οι ιοί στην άμμο; Συνήθως, η άμμος είναι το φυσικό περιβάλλον στον οποίο ζουν και δραστηριοποιούνται πάμπολλοι μικροοργανισμοί. Βακτήρια, μύκητες, πρωτόζωα και ιοί συναντώνται πάντοτε και σε τεράστιους αριθμούς στην άμμο, όπως και σε κάθε άλλο φυσικό περιβάλλον. Δεν είναι κατά κύριο λόγο βλαπτικοί για την υγεία του ανθρώπου. Το αντίθετο, συντελούν στην ισορροπία της φύσης. Ανάμεσά τους, ωστόσο, μπορεί να υπάρχουν και παθογόνοι μικροοργανισμοί. Ανθρώπινες δραστηριότητες οδηγούν σε απόθεση παθογόνων στο περιβάλλον. Ο τρόπος που τα παθογόνα επιβαρύνουν την άμμο είναι από εκκρίσεις του ανθρώπου (ή ζώων) άμεσες και έμμεσες. Κόπρανα, λύματα, εκπλύσεις από τη βροχή, το γυμνό δέρμα όσων περπατούν στην άμμο και πάσχουν από δερματικές ασθένειες είναι επιβαρυντικοί παράγοντες. Η μοίρα των μικροοργανισμών αυτών μπορεί να είναι θάνατος ή μικρής διάρκειας επιβίωση, σπάνια πολλαπλασιασμός και διασπορά. Πολύ λίγες επιστημονικές μελέτες υπάρχουν σχετικές με την παρουσία και επιβίωση ιών στην άμμο, και αφορούν σε ιούς προερχόμενους από γαστρεντερικό σωλήνα: εντεροϊούς και ρεοϊούς, νοροϊούς, αδενοϊούς, πολυομαϊούς και ιούς ηπατίτιδας Α και Ε. Λίγες μελέτες έχουν ελέγξει την επιδημιολογική σημασία της παρουσίας εντερικών ιών σε άμμο ακτών κολύμβησης. Ο λόγος δεν είναι η έλλειψη ενδιαφέροντος της επιστημονικής κοινότητας για την υγεία των χρηστών της παραλίας (κολυμβητών, περιπατητών, ανθρώπων που επιδίδονται σε σπορ), αλλά η χαμηλή πιθανότητα μετάδοσης εντερικής νόσου από την άμμο. Οπως είναι ο κανόνας με τα παθογόνα, ο παθογόνος ιός μπορεί να παραμείνει ενεργός εκτός του σώματος του ανθρώπου για χρονικό διάστημα που εξαρτάται από πολλές παραμέτρους (τύπος επιφάνειας πορώδης ή μη πορώδης, χημική σύσταση, θερμοκρασία, υγρασία κ.ά.). Προκειμένου για τον ιό SARS-CoV, σύμφωνα με δημοσιευμένες πληροφορίες, στο χώμα στελέχη του επιβιώνουν για λιγότερο από 6 ώρες. Η υπεριώδης ακτινοβολία (UV) τον καταστρέφει σε διάστημα μικρότερο της ώρας. Ηδη, έπειτα από έκθεση 15 λεπτών οι αριθμοί του ιού έχουν μειωθεί κατά τουλάχιστον 50%. Οι υψηλές θερμοκρασίες αδρανοποιούν τον ιό. Ο συνδυασμός υψηλής θερμοκρασίας και υπεριώδους ακτινοβολίας επιταχύνει την καταστροφή του ιικού σώματος. Αυτό έχει ιδιαίτερη σημασία στις παραλίες της Ελλάδας. Οταν η θερμοκρασία περιβάλλοντος είναι 32 βαθμοί η άμμος, εκτεθειμένη στον ήλιο, έρχεται σε θερμοκρασίες που φθάνουν ή ξεπερνούν τους 50 βαθμούς. Η θερμοκρασία αυτή μπορεί να προκαλέσει έγκαυμα 2ου βαθμού στο ευαίσθητο δέρμα του ποδιού. Με βεβαιότητα καταστρέφει το ευαίσθητο περίβλημα του SARS-CoV. Πώς, όμως, όλο αυτό μεταφράζεται σε σωστή χρήση της παραλίας, χωρίς την υπέρβαση της φέρουσας ικανότητας, που λαμβάνει υπόψη και υγειονομικούς παράγοντες; Συνήθως οι λουόμενοι συγκεντρώνονται σε μια στενή ζώνη, πολύ κοντά στην ακρογιαλιά, που συνήθως φθάνει το μέγιστο πλάτος των 25 μέτρων ανεξάρτητα από το μέγεθος της παραλίας. Μελέτες που έχουν γίνει σε τουριστικές παραλίες, έδειξαν ότι αν ο λουόμενος έχει κάτω από 5 τετραγωνικά μέτρα (τ.μ.) στη διάθεσή του, τότε αισθάνεται δυσφορία που σχετίζεται με τον συνωστισμό που δημιουργείται. Σε ημέρες και ώρες αιχμής, συνήθως τον Αύγουστο, υπολογίζεται να έχει ο κάθε λουόμενος 2,3 τ.μ. σε παραλίες όπως η Gandia Nord και 4,5 τ.μ. στη la Grava της Ισπανίας. Συνήθως, όμως, μια πραγματική τιμή που ικανοποιεί όλα τα κριτήρια είναι τα 8 τ.μ./λουόμενο, ενώ όταν λαμβάνονται υπόψη κριτήρια που αφορούν τις υπηρεσίες και κυρίως θέματα υγειονομικού ενδιαφέροντος (π.χ. δημιουργία πλουμίων μέσα στη θάλασσα έπειτα από βροχοπτώσεις, ρύπανση της θάλασσας με λύματα) θα πρέπει αυτή η τιμή να διπλασιάζεται ή ακόμα και να πενταπλασιάζεται (16-40 τ.μ./λουόμενο). Στην περίπτωση του κορωνοϊού SARS-CoV-2 όπου η συνήθης πρακτική είναι 1,5 μέτρο αναγκαία απόσταση, προτείνεται η αύξηση της φέρουσας ικανότητας στα 10 τ.μ./λουόμενο. Για παράδειγμα στην παραλία των Αγίων Αποστόλων στα Χανιά της Κρήτης που έχει μια έκταση κατά προσέγγιση 1,17 στρέμματα χρησιμοποιούνται για υπηρεσίες καντίνας, χημικής τουαλέτας και «ξαπλώστρες» 0.3 στρέμματα (πράσινη περιοχή στην εικόνα) και για το beach volley 0.3 στρέμματα. Αν αφαιρεθεί ο χώρος που χρησιμοποιείται σαν beach volley στα 0,87 στρέμματα αντιστοιχούν α) λαμβάνοντας τους όρους της πραγματικής φέρουσας ικανότητας των 8τ.μ/λουόμενο 108 άτομα, ενώ β) με πιο αυστηρά περιβαλλοντικά κριτήρια η φέρουσα ικανότητα αυξάνεται στα 10 τ.μ/λούομενο που ισοδυναμεί με 87 άτομα, που σημαίνει η παραλία στην COVID-19 κολυμβητική περίοδο, δεν δύναται να φιλοξενήσει ταυτόχρονα περισσότερα από 87 άτομα.  Ενα σημαντικό θέμα που προκύπτει αφορά τον αριθμό των ενοικιαζόμενων ομπρελών και τη χωροθέτησή τους στην παραλία. Μέχρι τώρα στην παραλία των Αγίων Αποστόλων υπήρχαν 80 ομπρέλες, τοποθετημένες σε πέντε σειρές, ενώ τώρα με την έναρξη της κολυμβητικής περιόδου στη μετά COVID-19 εποχή θα πρέπει αυτές να χωροθετηθούν διαφορετικά, καλύπτοντας όλη την πράσινη περιοχή των υπηρεσιών, τηρώντας τη φέρουσα ικανότητα 10 τ.μ/λουόμενο. Εντούτοις, αυστηροί όροι καθαριότητας και απολύμανσης θα πρέπει να επικρατούν στη χρήση ξαπλωστρών και τουαλετών. Συνεπώς, πρέπει να επιστρέψουμε στις παραλίες έχοντας πάντα οι Αρχές και οι επιχειρήσεις υπόψη τους ότι αρχικά θα πρέπει να ακολουθείται αυστηρά πιο σωστός χωρικός σχεδιασμός του χώρου στην παραλία και βαθμιαία να αυξάνεται ο αριθμός των επισκεπτών. * ​​​​​​Η κ. Ράνια Τζωράκη είναι επίκ. καθηγήτρια «Διαχείρισης Παράκτιας Ζώνης» και η κ. Αδαμαντία Ευστρατίου αναπλ. καθηγήτρια «Θαλάσσιας Μικροβιολογίας» στο τμήμα Ωκεανογραφίας και Θαλασσίων Βιοεπιστημών του Πανεπιστημίου Αιγαίου. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076079/article/epikairothta/ellada/epistrofh-stis-paralies-thn-epoxh-toy-korwnoioy
ΕΛΛΑΔΑ,kathimerini.gr,Ωρα για ένα νέο σύστημα υγείας,2 Μαΐου 2020,kathimerini.gr,"Τις τελευταίες εβδομάδες η προστασία της δημόσιας υγείας απέκτησε μία διαφορετική διάσταση για όλους μας. Είναι πλέον ζήτημα προστασίας της ζωής όλων και προαπαιτούμενο για την λειτουργία της οικονομίας. Στην Χώρα μας ελήφθησαν ταχύτατα μέτρα για τον περιορισμό της νόσου COVID-19, προκειμένου να διαφυλαχθούν οι ζωές ευπαθών συμπολιτών μας και να μην επιβαρυνθεί το σύστημα υγείας από την αθρόα εισαγωγή περιστατικών σε ΜΕΘ. Η προσπάθεια αυτή χρειάζεται περαιτέρω υποστήριξη. Πρωτίστως απαιτείται η αναδόμηση του συστήματος υγείας σε όλα τα επίπεδα (λειτουργία νοσοκομείων, προμήθειες υλικών, φαρμακευτική δαπάνη κ.α.) με στόχευση την καινοτομία που θα οδηγήσει σε εξοικονόμηση κόστους και τις καλύτερες δυνατές υπηρεσίες προς τους ασθενείς. Ειδικά, μετά από μία δεκαετή δημοσιονομική κρίση το σύστημα της Υγείας ήταν ούτως ή άλλως σε αναζήτηση λύσεων. Πλέον η πανδημία καθιστά την προσπάθεια αυτή επιτακτική. Ασφαλώς, οι δημόσιοι χρηματοοικονομικοί πόροι δεν (θα) είναι ανεξάντλητοι. Απαιτείται σύνεση και σωστός προγραμματισμός. Μέγα ζητούμενο είναι και η παροχή τεχνογνωσίας για την ταχύτερη υλοποίηση του νέου σχεδιασμού. Μία άμεση λύση για την λήψη τεχνογνωσίας είναι οι συμπράξεις με τον ιδιωτικό τομέα με βάση την διεθνή εμπειρία. Αυτές δύνανται να διαμορφώσουν ένα σύστημα υγείας που δεν θα αναλώνει απλά χρήματα, αλλά θα παρέχει καινοτόμες υπηρεσίες υγείας στους πολίτες του. Ενδεικτικά, στα δημόσια νοσοκομεία θα μπορούσε να εξεταστεί η ανάθεση της οργάνωσης, του εκσυγχρονισμού των υποδομών ή ακόμη και της συν-διαχείρισης μίας κλινικής ενός δημοσίου νοσοκομείου σε παρόχους υπό δημόσια εποπτεία. Η διεθνής πρακτική έχει αναπτύξει τύπους δημοσίων συμβάσεων που θα μπορούσαν να χρησιμοποιηθούν με νομοθετικές παρεμβάσεις και την χρήση του γενικού πλαισίου των Ν.4412, 4413/2016. Αυτό, μάλιστα, χωρίς να επιβαρύνεται οικονομικά ο ασθενής που εξυπηρετείται σήμερα από το δημόσιο σύστημα υγείας. Αντίθετα, το δημόσιο θα μπορεί να διεκδικεί πόρους από την ιδιωτική αγορά, ακόμη και με περαιτέρω συνέργειες με τον κλάδο της ιδιωτικής ασφάλισης, π.χ. στην λειτουργία απογευματινών ιατρείων επ’ ωφελεία και των ιατρών. Επί πλέον, σκόπιμο είναι το σύστημα προμηθειών να κεντρικοποιηθεί και να θεσπιστούν ενιαίες τεχνικές προδιαγραφές, κατόπιν υπόδειξης ειδικών, για απαραίτητα προϊόντα και υπηρεσίες. Αυτό προφανώς οδηγεί τόσο στην εξοικονόμηση κόστους λόγω των οικονομιών κλίμακος όσο και στην διασφάλιση της ποιότητας. Η προκήρυξη περισσοτέρων κεντρικών διαγωνιστικών διαδικασιών- συμφωνιών-πλαίσιο του Ν. 4412/2016 είναι μία άμεση πρώτη λύση. Περαιτέρω, όταν όλος ο κόσμος έχει φτάσει στο σημείο να πλειοδοτεί για την πρόσβαση καινοτόμων φαρμακευτικών προϊόντων και υλικών έναντι της πανδημίας, όσο και άλλων νοσημάτων, επιβάλλεται να εντατικοποιηθεί άμεσα η διαδικασία αξιολόγησης και διαπραγμάτευσης του Ν. 4512/2018 για την αποζημίωση φαρμάκων αλλά και η ενεργοποίηση αντίστοιχων διαδικασιών και για άλλα υγειονομικά υλικά. Ταυτόχρονα, η υιοθέτηση μεγαλύτερης κλίμακας θεραπευτικών πρωτοκόλλων και ο συστηματικός έλεγχος της συνταγογράφησης μέσω της ΗΔΙΚΑ Α.Ε. μπορούν να θωρακίσουν τόσο το δημοσιονομικό συμφέρον, όσο και αυτό των ασθενών. Το μόνο σίγουρο είναι ότι η πολιτεία δεν μπορεί πλέον να στηρίζεται στον «καινο-κτόνο» θεσμό του clawback για την διαμόρφωση της εν γένει υγειονομικής πολιτικής, όταν το μέτρο αυτό βάλλει και κατά της εγχώριας παραγωγής. Άρα και της αυτάρκειας μας. Προφανώς, σε περίοδο αυξημένης παγκόσμιας ζήτησης, ουδείς θα διοχετεύσει στην Ελλάδα προϊόντα και υπηρεσίες, χωρίς να υπάρχει στοιχειώδης σταθερότητα και προβλεψιμότητα (predictability and stability) στις τιμές. Από την απλή ανάγνωση τα παραπάνω φαντάζουν αυτονόητα. Η πράξη όμως έχει δείξει ότι θα απαιτηθεί αποφασιστικότητα. Σήμερα. *Ο Αλέξανδρος Κορτέσης είναι Δικηγόρος, Εταίρος της Δικηγορικής Εταιρείας POTAMITISVEKRIS Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076278/article/epikairothta/ellada/wra-gia-ena-neo-systhma-ygeias
ΕΛΛΑΔΑ,kathimerini.gr,Επιλογή μαθητών στα Πρότυπα Σχολεία,2 Μαΐου 2020,kathimerini.gr,"Από το προς διαβούλευση νομοσχέδιο της Υπουργού Παιδείας και Θρησκευμάτων κ. Ν. Κεραμέως γεννάται το ερώτημα που αφορά στην επιλογή των μαθητών προς φοίτηση στα ΠΡΟΤΥΠΑ ΣΧΟΛΕΙΑ (άρθρο 18): Οι εισαγωγικές εξετάσεις γιατί να διενεργούνται και κατά τη μετάβαση του μαθητή από το Δημοτικό Σχολείο στο Γυμνάσιο και από το Γυμνάσιο στο Λύκειο; Η λέξη αριστεία προέρχεται από τη ρίζα του ρήματος αραρίσκω, που σημαίνει συνδέω, συνταιριάζω, συναρμόζω, χτίζω, τακτοποιώ, διευθετώ. Εκφράζει τη σπουδαία επίδοση ή τη διάκριση σε κάποιον τομέα, την καλλιέργεια ικανοτήτων/ δεξιοτήτων μέσα από αυτογνωσία και μεταγνώση. Νοηματοδοτεί τον αγώνα για τη δόμηση της προσωπικότητας, ώστε αυτός ο αγώνας να είναι ωφέλιμος και χρήσιμος για το άτομο, αλλά και για τη βελτίωση του κοινωνικού συνόλου. Από διεθνείς μελέτες, οι µαθητές, οι οποίοι επιλέγονται σε σχολεία που προωθούν την καλλιέργεια και τη διάχυση της ιδέας και των πρακτικών της αριστείας, επιδεικνύουν υψηλή νοητική - κριτική ικανότητα, ειδική ακαδηµαϊκή επίδοση, δηµιουργικό τρόπο σκέψης, ηγετική ικανότητα, έφεση στις τέχνες και στον ψυχοκινητικό τοµέα. Διαθέτουν αυτοπειθαρχία, έχουν προσήλωση στο στόχο, στην έννοια του καθήκοντος και του δικαίου. Οι μαθητές, λοιπόν, οι οποίοι θα επιτύχουν την εισαγωγή τους στο Πρότυπο Γυμνάσιο, υποθετικά θα διαθέτουν τα ανωτέρω χαρακτηριστικά. Η συνεχής επιμόρφωση και κατάρτιση των εκπαιδευτικών αποτελεί βασική προϋπόθεση προκειμένου να ανταποκριθούν στις ειδικές εκπαιδευτικές και συναισθηματικές ανάγκες των χαρισματικών μαθητών τους. Η διαδικασία της μάθησης θα πρέπει να προωθείται διαλεκτικά με το περιεχόμενο της γνώσης, να καταστρώνεται σαφής εκπαιδευτική στρατηγική, να υπάρχει εγρήγορση και ανατροφοδότηση αμφοτέρων. Για τους καθηγητές πρόκληση θα είναι οι μαθητές τους να γίνονται ολοένα καλύτεροι και να εκδιπλώνουν τις κλίσεις και τα ταλέντα τους (παιδαγωγικές συνεδριάσεις από καθηγητές τμήματος, portfolio, αθροιστική και διαμορφωτική αξιολόγηση, εσωτερικά και εξωτερικά κίνητρα μάθησης). Άρα η επίδοσή τους θα αναμένεται να είναι υψηλή. Αυτό θα διαφαίνεται και από τις προαγωγικές τους εξετάσεις. Η επανάληψη, λοιπόν, των εξετάσεων για την εισαγωγή τους στο Πρότυπο Γενικό Λύκειο δεν χρειάζεται. Ο τελικός βαθμός επίδοσης μπορεί να συνάγεται από το άθροισμα των βαθμών των ενδεικτικών των τριών τάξεων του Γυμνασίου. Όταν ο βαθμός ενός μαθητή είναι κατώτερος του 14 (ενδεικτικά), ο μαθητής δεν θα διατηρεί το δικαίωμα να παραμείνει στο Π.Σ. και η θέση του για το Λύκειο θα προκηρύσσεται με εισαγωγικές εξετάσεις. Ο μέσος όρος της βαθμολογίας των τριών ετών του Γυμνασίου λειτουργεί παιδαγωγικά. Καταγράφει και ποσοτικοποιεί πληροφορίες για το άτομο, εντάσσοντάς το σε ιεραρχικά σχήματα και σχέσεις. Ο μαθητής παρωθείται να συνδέσει την προσπάθεια, τη σκόπιμη και την προγραμματισμένη δραστηριότητα με το αποτέλεσμα, το οποίο αποτελεί και εκπαιδευτικό ζητούμενο. *Αιμιλία Βλαχογιάννη Ph.D, π. Διευθύντρια Βαρβακείου Γυμνασίου, Σχολική Σύμβουλος Φιλολόγων, Επίτιμο μέλος του Συλλόγου Αποφοίτων Βαρβακείου Σχολής Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076279/article/epikairothta/ellada/epilogh-ma8htwn-sta-protypa-sxoleia
ΕΛΛΑΔΑ,kathimerini.gr,Δικαιοσύνη «fast track» για επενδύσεις και ανάπτυξη - Ιδρύονται ειδικά τμήματα σε Αθήνα και Θεσσαλονίκη,2 Μαΐου 2020,ΙΩΑΝΝΑ ΜΑΝΔΡΟΥ,"Ειδικά τμήματα για εκδίκαση υποθέσεων αναπτυξιακού και επενδυτικού ενδιαφέροντος για την άμεση τόνωση της οικονομίας, προβλέπεται να δημιουργηθούν στα δικαστήρια της Αθήνας και της Θεσσαλονίκης, σύμφωνα με νομοσχέδιο του υπουργείου Δικαιοσύνης. Σύμφωνα με το νομοσχέδιο (τις διατάξεις του οποίου είχε αποκαλύψει η ""Καθημερινή της Κυριακής""), το οποίο εισηγήθηκε στο υπουργικό συμβούλιο ο υπουργός Κων. Τσιάρας, τα ειδικά αυτά δικαστικά τμήματα θα συγκροτούνται από εξειδικευμένους δικαστικούς, που θα διαθέτουν εμπειρία η μεταπτυχιακούς τίτλους σπουδών και η επιλογή τους θα γίνεται από την Ολομέλεια του κάθε δικαστηρίου. Οι υποθέσεις που θα υπάγονται προς εκδίκαση, με διαδικασίες τα fast tracκ, σε αυτά δικαστικά τμήματα αφορούν. -σε  υποθέσεις ενέργειας, -τηλεπικοινωνιών, -θέματα ανταγωνισμού, -αναπτυξιακά έργα, -μεγάλα επενδυτικά project και λοιπά. Ελεγχοι από το Ελεγκτικό Συνέδριο με απόφαση της Βουλής Παράλληλα με άλλο νομοσχέδιο που συζητήθηκε επίσης στο υπουργικό συμβούλιο, αλλάζουν βασικά θέματα λειτουργίας στο ένα από τα τρία ανώτατα δικαστήρια της χώρας, το Ελεγκτικό Συνέδριο, το οποίο οργανώνεται κατά τα ευρωπαϊκά πρότυπα και έχει πλέον αρμοδιότητες καθοριστικές για τον έλεγχο των δημοσίων δαπανών. Η οργάνωση του πλέον στοχεύει βασικά στην ουσιαστική παρακολούθηση προληπτικά και κατασταλτικά των δημοσιονομικών δεδομένων. Ετσι για πρώτη φορά,-Ιδρύεται στο Δικαστήριο Τμήμα Ελέγχων επιφορτισμένο με τρεις νέες αρμοδιότητες του Ελεγκτικού Συνεδρίου.Το Τμήμα αυτό θα διενεργεί ουσιαστικούς ελέγχους για την κατάσταση που επικρατεί στο δημόσιο τομέα, και θα έχει ως αρμοδιότητες.-τον εντοπισμό συστημικών διαχειριστικών παθογενειών και την ανάλυση των αιτίων τους,-την εκτίμηση της αξιοπιστίας των συστημάτων εσωτερικού ελέγχου της δημόσιας διοίκησης,- και τη διενέργεια ελέγχων ύστερα από απόφαση της Βουλής. Τέλος, επικαιροποιούνται οι ρυθμίσεις για τους κατασταλτικούς ελέγχους και θωρακίζονται οι ελεγκτικές διαδικασίες. Για πρώτη φορά Στατιστική Υπηρεσία για τη δικαιοσύνη. Επίσης πολύ σημαντικό είναι το ότι  συστήνεται στο Υπουργείο Δικαιοσύνης νέα αυτοτελής υπηρεσία για τη συστηματική συλλογή και επεξεργασία στατιστικών στοιχείων για τη Δικαιοσύνη. Με τη νέα ρύθμιση δίνεται για πρώτη φορά η δυνατότητα στη διοίκηση της δικαιοσύνης να λαμβάνει τις αποφάσεις της σχετικά με την οργάνωση και λειτουργία των δικαστηρίων βάσει αντικειμενικών δεδομένων που αποτυπώνουν την πραγματική κατάσταση που επικρατεί σε αυτά. Αναλυτικά η ανακοίνωση του υπουργείου Δικαιοσύνης Στο πρώτο μέρος του νομοσχεδίου θεσπίζεται ένα ενιαίο κείμενο δικονομίας για το Ελεγκτικό Συνέδριο, βάσει του πορίσματος της οικείας νομοπαρασκευαστικής επιτροπής (το 2018) και την επεξεργασία αυτού από την Ολομέλεια του Δικαστηρίου (το 2019). Στο κείμενο αυτό ενοποιούνται όλες οι δικονομικές ρυθμίσεις που είτε ενυπήρχαν αποσπασματικά στη νομοθεσία είτε εφαρμόζονταν κατ’ αναλογία από τον Κώδικα Πολιτικής Δικονομίας και τον Κώδικα Διοικητικής Δικονομίας. Με τον τρόπο αυτόν, διαμορφώθηκε ένα κείμενο οικείο και φιλικό προς κάθε νομικό (δικαστικούς λειτουργούς, δικηγόρους κ.λπ.), ανεξαρτήτως της εξοικείωσής τους με τις διαδικασίες στο Ελεγκτικό Συνέδριο. Περιέχονται, επίσης και ορισμένες καινοτόμες διατάξεις, όσον αφορά τις δίκες ενώπιον του Ελεγκτικού Συνεδρίου, όπως η εισαγωγή του θεσμού του εισηγητή δικαστή της υπόθεσης, η παροχή των κατάλληλων μέσων ώστε ο πρόεδρος κάθε δικαστικού σχηματισμού να παρακολουθεί τη ροή των υποθέσεων και να εξασφαλίζει την ταχύτερη εκδίκασή τους, ο θεσμός της προσωρινής διαμόρφωσης κατάστασης, η καθιέρωση της λειτουργίας Τμήματος με επταμελή σύνθεση για την οριστική επίλυση ζητημάτων ερμηνείας, η εκδίκαση των αιτήσεων προσωρινής δικαστικής προστασίας από συμβούλιο, η ειδική δικονομία για τις ασκούμενες από τον Γενικό Επίτροπο της Επικρατείας στο Ελεγκτικό Συνέδριο αιτήσεις καταλογισμού, ενώ, περαιτέρω, για πρώτη φορά ρυθμίζεται αναλυτικά η διαδικασία και οι λόγοι της αναίρεσης και εισάγεται στο Ελεγκτικό Συνέδριο πλήρες σύστημα αποδεικτικής διαδικασίας.  Παράλληλα, στο δεύτερο τμήμα θεσπίζεται ολοκληρωμένο νομοθετικό πλαίσιο για τον προσυμβατικό έλεγχο που ασκεί το Ελεγκτικό Συνέδριο. Σε αυτή τη λογική, κωδικοποιούνται ουσιαστικά οι ισχύουσες ρυθμίσεις, ώστε να μην προκύπτουν αντιφάσεις ή δυσχέρειες στην εφαρμογή τους. Ταυτόχρονα, στο τρίτο τμήμα επέρχονται τροποποιήσεις στον Κώδικα Νόμων για το Ελεγκτικό Συνέδριο, όπως αυτές προέκυψαν από σχετικές προτάσεις της Ολομέλειας του Ελεγκτικού Συνεδρίου, με τις οποίες επιδιώκεται η οργανωτική μεταρρύθμιση του Δικαστηρίου με στόχο την ενίσχυση της αποτελεσματικότητάς του, καθώς αναμένεται η εξοικονόμηση πολύτιμου χρόνου για τους δικαστές ώστε να μπορούν να ασκήσουν ταχύτερα και πιο αποτελεσματικά τα καθήκοντά τους. Περαιτέρω, ιδρύεται στο Δικαστήριο Τμήμα Ελέγχων επιφορτισμένο με τρεις νέες αρμοδιότητες του Ελεγκτικού Συνεδρίου, ήτοι τον εντοπισμό συστημικών διαχειριστικών παθογενειών και την ανάλυση των αιτίων τους, την εκτίμηση της αξιοπιστίας των συστημάτων εσωτερικού ελέγχου της δημόσιας διοίκησης, καθώς και τη διενέργεια ελέγχων ύστερα από απόφαση της Βουλής. Τέλος, επικαιροποιούνται οι ρυθμίσεις για τους κατασταλτικούς ελέγχους και θωρακίζονται οι ελεγκτικές διαδικασίες. Στο τέταρτο τμήμα του πρώτου μέρους του νομοσχεδίου περιλαμβάνονται τελικές, μεταβατικές και καταργούμενες διατάξεις, με σκοπό την ομαλή εφαρμογή όλων των νέων ρυθμίσεων στις δικαστικές διαδικασίες του Δικαστηρίου. Με το δεύτερο μέρος του νομοσχεδίου συστήνεται στο Υπουργείο Δικαιοσύνης νέα αυτοτελής υπηρεσία για τη συστηματική συλλογή και επεξεργασία στατιστικών στοιχείων για τη Δικαιοσύνη. Με τη νέα ρύθμιση δίνεται για πρώτη φορά η δυνατότητα στη διοίκηση της δικαιοσύνης να λαμβάνει τις αποφάσεις της σχετικά με την οργάνωση και λειτουργία των δικαστηρίων βάσει αντικειμενικών δεδομένων που αποτυπώνουν την πραγματική κατάσταση που επικρατεί σε αυτά. Παράλληλα, στις διατάξεις του δευτέρου μέρους προβλέπεται η δυνατότητα των διοικήσεων των πρωτοδικείων και εφετείων Αθηνών και Θεσσαλονίκης, εφόσον υπάρχει ανάγκη, να δημιουργήσουν ειδικά τμήματα για την εκδίκαση υποθέσεων που αφορούν τις ηλεκτρονικές επικοινωνίες, την ενέργεια και τα προσωπικά δεδομένα. Τα τμήματα αυτά θα έχουν διευρυμένη τοπική αρμοδιότητα και θα στελεχώνονται από εξειδικευμένους δικαστές έτσι ώστε οι συγκεκριμένες διαφορές, οι οποίες είναι κρίσιμες τόσο για την οικονομική ανάπτυξη της χώρας και όσο και για τη διεθνή αξιολόγηση του δικαστικού μας συστήματος, να επιλύονται ταχύτερα και αποτελεσματικότερα. Αντίστοιχη πρόβλεψη υπάρχει επίσης για τα διοικητικά δικαστήρια καθώς διευρύνεται η δυνατότητα σύστασης ειδικών τμημάτων με εξειδικευμένους δικαστές για την εκδίκαση όποιων κατηγοριών διοικητικών διαφορών κρίνεται κάθε φορά σκόπιμο από τους διοικούντες. Τέλος, προς τον σκοπό της επιτάχυνσης της εφαρμογής των αναπτυξιακών και μεταρρυθμιστικών πολιτικών, προβλέπεται η δυνατότητα της κατά προτεραιότητα εκδίκασης υποθέσεων που αφορούν στην υλοποίηση σοβαρών αναπτυξιακών σχεδίων ή στην εφαρμογή κρίσιμων δημόσιων πολιτικών, για λόγους δημοσίου συμφέροντος. Η ταχεία επίλυση των ως άνω διαφορών αποφασίζεται από το αρμόδιο όργανο του δικαστηρίου κατόπιν σχετικής ενημέρωσής του από τον αρμόδιο Υπουργό. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076008/article/epikairothta/ellada/dikaiosynh-fast-track-gia-ependyseis-kai-anapty3h----idryontai-eidika-tmhmata-se-a8hna-kai-8essalonikh
ΕΛΛΑΔΑ,kathimerini.gr,"Σωτ. Τσιόδρας: Δέκα νέα κρούσματα, 2.576 συνολικά, 139 οι νεκροί",2 Μαΐου 2020,ΜΑΡΙΑΝΝΑ ΚΑΚΑΟΥΝΑΚΗ,"Στα 2.576 έφθασαν τα κρούσματα του κορωνοϊού στην Ελλάδα ύστερα από τα 10 νέα που ανακοίνωσε ο λοιμωξιολόγος Σωτήρης Τσιόδρας. Ο αριθμός των θανάτων έφτασε τους 139 καθώς ακόμη ένας ασθενής κατέληξε από επιπλοκές της νόσου. Η μέση ηλικία των θανόντων ήταν τα 74 έτη Σε ΜΕΘ εξακολουθούν να νοσηλεύονται 41 ασθενείς με μέση ηλικία τα 67 έτη. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076010/article/epikairothta/ellada/swt-tsiodras-deka-nea-kroysmata-2576-synolika-139-oi-nekroi
ΕΛΛΑΔΑ,kathimerini.gr,Εκ περιτροπής μαθήματα στα σχολεία - Στις 15 Ιουνίου οι Πανελλαδικές,2 Μαΐου 2020,ΑΠΟΣΤΟΛΟΣ ΛΑΚΑΣΑΣ,"Το σχέδιο δράσης του Υπουργείου Παιδείας και Θρησκευμάτων ανακοίνωσε η υπουργός, Νίκη Κεραμέως, κατά την κοινή συνέντευξη Τύπου του υπουργείου Υγείας με τον εκπρόσωπο του υπουργείου Υγείας, καθηγητή Λοιμωξιολογίας Σωτήρη Τσιόδρα και τον υφυπουργό Πολιτκής Προστασίας και Διαχείρισης Κρίσεων Νίκο Χαρδαλιά. Αναλυτικότερα, το σχέδιο δράσης του υπουργείου Παιδείας για τη σταδιακή επαναλειτουργία των εκπαιδευτικών δομών, έχει ως εξής: Λειτουργία σχολείων Τα σχολεία θα λειτουργήσουν σταδιακά, σε δύο φάσεις, σύμφωνα με τα όσα ανακοίνωσε η υπουργός. Πρώτα, στις 11 Μαΐου θα επιστρέψουν στις αίθουσες οι μαθητές της Γ' Λυκείου. Ύστερα, στις 18 Μαΐου θα επιστρέψουν στις αίθουσες οι μαθητές της Α' και Β' Λυκείου, και του Γυμνασίου. Επίσης, το διδακτικό έτος θα επεκταθεί στα γυμνάσια και τα λύκεια μέχρι τις 12 Ιουνίου. Όσο για τη νέα σχολική χρονιά, 2020-21, θα αρχίσει πιθανότατα νωρίτερα για όλους, από την 1η Σεπτεμβρίου. Όσο για τα δημοτικά και τα νηπιαγωγεία, η αναστολή λειτουργίας τους θα παραταθεί. Όπως σημείωσε η υπουργός, εξετάζεται το ενδεχόμενο ανοίγματος την 1η Ιουνίου και αυτό «μόνο αν είμαστε απολύτως βέβαιοι ότι η πορεία της επιδημίας βαίνει καθοδικά». Πάντως, τόνισε ότι εάν τα δημοτικά και τα νηπιαγωγεία επαναλειτουργήσουν φέτος, εξετάζεται το ενδεχόμενο παράτασης του διδακτικού έτους ως τις 30 Ιουνίου. Θα υπάρξουν  δύο ζώνες  λειτουργίας του σχολείου: -Οι μαθητές θα πηγαίνουν στο σχολεία σε εκ περιτροπής υπο-τμήματα (που θα προκύψουν από τη διαίρεση του τμήματος στα δύο) με στόχο τη μείωση του συγχρωτισμού εντός της ίδιας αίθουσας. Η απόσταση μεταξύ μαθητών θα πρέπει να είναι 1,5 μ. και απώτατος αριθμός μαθητών εντός τάξης τα 15 άτομα. -Εκ περιτροπής διδασκαλία στα δύο υπο-τμήματα. Δευτέρα-Τετάρτη-Παρασκευή θα πηγαίνει σχολείο το μισό τμήμα και Τρίτη-Πέμπτη το άλλο μισό, ενώ την επόμενη εβδομάδα θα γίνεται το αντίστροφο. Τα ολιγομελή τμήματα (έως 15 άτομα) θα μπορούν να λειτουργούν καθημερινά. -Θα υπάρχει πρόγραμμα για μελέτη στο σπίτι για τις ημέρες που οι μαθητές δεν θα είναι σχολείο. -Συνεχίζονται οι άδειες ειδικού σκοπού και στο δημόσιο και στον ιδιωτικό τομέα για γονείς με παιδιά σε εκπαιδευτικές δομές που παραμένουν σε αναστολή. Μέτρα υγιεινής στα σχολεία -Στα σχολεία θα υπάρχουν αντισηπτικά, θα γίνεται φυσικός εξαερισμός. Προβλέπεται καθαρισμός 2 φορές την ημέρα. -Θα προβλεφθούν διαφορετικά διαλείμματα για τους μαθητές. -Θα απαγορεύεται η λειτουργία των κυλικείων. -Θα είναι προαιρετική χρήση μάσκας στην τάξη και στα μέσα μεταφοράς μαθητών. -Προ της έναρξης, θα σταλούν στους Διευθυντές των σχολείων οδηγίες του ΕΟΔΥ και του Υπουργείου, οι οποίες θα γνωστοποιηθούν σε εκπαιδευτικούς, μαθητές και γονείς, σχετικά με αναγκαία μέτρα προστασίας. Προβλέψεις για τις απουσίες -Θα υπάρχει ιδιαίτερη μέριμνα (πρόβλεψη άδειας) για εκπαιδευτικούς που εμπίπτουν στην κατηγορία ειδικών αδειών απουσίας όπως αυτές έχουν οριστεί από το ΥΠΕΣ. -Θα υπάρχει η δυνατότητα μη προσμετρώμενης απουσίας για μαθητές που έχουν ειδικό λόγο (βάσει δήλωσης γονέα/κηδεμόνα περί ύπαρξης ατόμου ευπαθούς ομάδας στο σπίτι όπως έχει οριστεί από την Επιτροπή, ή περίπτωση ατόμου που νοσεί). -Θα προβλέπεται ζωντανή αναμετάδοση του μαθήματος μέσω τηλεκπαίδευσης για όσους μαθητές έχουν ειδικό λόγο απουσίας από το σχολείο. -Θα υπάρχει πρωτόκολλο ΕΟΔΥ για τη διαχείριση τυχόν συμπτωμάτων που εμφανίζονται σε μέλος της εκπαιδευτικής κοινότητας και διαδικασία ιχνηλάτησης με διαβαθμίσεις ανάλογα με το κάθε περιστατικό. Αξιολόγηση με βάση το βαθμό των τετραμήνων -Δεν θα διεξαχθούν προαγωγικές και απολυτήριες εξετάσεις. -Έμφαση θα δοθεί στην κάλυψη της ύλης, κατόπιν οδηγιών του Ινστιτούτου Εκπαιδευτικής Πολιτικής. -Η αξιολόγηση των μαθητών θα γίνει βάσει των βαθμών των τετραμήνων. Απαντώντας σε σχετική ερώτηση, η κ. Κεραμέως, ανέφερε ότι το υπουργείο έχει προχωρήσει τις διαδικασίες για την προμήθεια αντισηπτικών για όλα τα σχολεία που θα λειτουργήσουν σύμφωνα με το χρονοδιάγραμμα που ανακοινώθηκε. Λειτουργία φροντιστηρίων Τα φροντιστήρια θα ακολουθήσουν τη σταδιακή επαναλειτουργία της αντίστοιχης εκπαιδευτικής βαθμίδας, δηλαδή τα τμήματα της Γ' Λυκείου ξεκινούν στις 11 Μαΐου, ενώ τα τμήματα της Α', Β' Λυκείου και Γυμνασίου καθώς και τα μαθήματα ξένων γλωσσών επανεκκινούν στις 18 Μαΐου. Ωστόσο, η κ. Κεραμέως επεσήμανε ότι ισχύει ισχυρή σύσταση από πλευράς Πολιτείας για τηλεκπαίδευση. Τα μέτρα πρόληψης, δηλαδή η απόσταση 1,5 μέτρου μεταξύ μαθητών και το όριο 15 μαθητών ανά τμήμα θα ισχύουν και στα φροντιστήρια. Ειδικά σχολεία Για τα ειδικά σχολεία, η υπουργός Παιδείας ανακοίνωσε ότι παρατείνεται η αναστολή λειτουργίας τους. Δομές ελληνόγλωσσης εκπαίδευσης εξωτερικού Η επαναλειτουργία των δομών ελληνόγλωσσης εκπαίδευσης εξωτερικού θα πραγματοποιείται βάσει απόφασης του συντονιστή εκπαίδευσης, ανάλογα με τις επικρατούσες συνθήκες της κάθε χώρας. Πανελλαδικές Εξετάσεις 2020 Σύμφωνα με το σχέδιο δράσης του υπουργείου, ημερομηνία έναρξης των Πανελλαδικών ορίζεται η 15η Ιουνίου 2020 για τα Γενικά Λύκεια και η 16η Ιουνίου για τα Επαγγελματικά Λύκεια. Θα εκδοθεί αναλυτικό πρόγραμμα προσεχώς. Όπως υπογράμμισε η υπουργός Παιδείας, αναμένονται οδηγίες της Εθνικής Επιτροπής Προστασίας της Δημόσιας Υγείας για επιμέρους πτυχές του τρόπου διεξαγωγής των εξετάσεων. Επαγγελματική εκπαίδευση, κατάρτιση Για τα ΙΕΚ Η επανέναρξη της λειτουργίας των ΙΕΚ ορίζεται για τις 18 Μαΐου. Και στα ΙΕΚ θα ισχύει ο περιορισμός των 15 ατόμων ανά τμήμα, με 1,5μ. ενδιάμεση απόσταση, ενώ παράλληλα, προβλέπεται η εξ αποστάσεως συμμετοχή καταρτιζομένων. Επίσης, ανάλογα με την ειδικότητα και τη δυνατότητα διεξαγωγής εργαστηριακών μαθημάτων, η λήξη του έτους κατάρτισης θα είναι η 30η Ιουνίου ή 30η Σεπτεμβρίου. Μαθητεία Ημερομηνία επανέναρξης της μαθητείας και των Σχολείων Δεύτερης Ευκαιρίας ορίζεται η 18η Μαΐου. Η λήξη του έτους θα γίνει σταδιακά έως τις 15 Νοεμβρίου το αργότερο, αντί για τις 15 Σεπτεμβρίου. Για τα Σχολεία Δεύτερης Ευκαιρίας Όπως είπε η υπουργός, θα επιστρέψουν στις αίθουσες μόνο οι μαθητές του Β' κύκλου που αποφοιτούν φέτος, ξανά με το όριο των 15 ατόμων ανά τμήμα, με 1,5 μ. απόσταση. Οι λοιποί μαθητές θα προαχθούν βάσει της περιγραφικής αξιολόγησης που είχαν λάβει προ αναστολής λειτουργίας. Το σχολικό έτος θα λήξει στις 30 Ιουνίου. Για την Ανώτατη Εκπαίδευση Συνεχίζεται κανονικά η εξ αποστάσεως διδασκαλία στα πανεπιστήμια, ώστε να ολοκληρωθεί το ακαδημαϊκό εξάμηνο. Από την 25η Μαΐου, θα υπάρχει η δυνατότητα να πραγματοποιούνται δια ζώσης εργαστηριακές και κλινικές ασκήσεις. Επίσης, θα επαναλειτουργήσουν οι εστίες για φοιτητές κλινικών/εργαστηριακών ασκήσεων. Οι εξετάσεις θα πραγματοποιηθούν, όπως είπε η κ. Κεραμέως, ωστόσο, αναμένεται έκδοση οδηγιών της Εθνικής Επιτροπής αναφορικά με πτυχές του τρόπου διεξαγωγής τους. Το ακαδημαϊκό εξάμηνο θα ολοκληρωθεί κανονικά. Βιβλιοθήκες Για την ώρα, δεν προβλέπεται για την ώρα η επαναλειτουργία των βιβλιοθηκών Χώροι λατρείας Από τις 4 Μαΐου, οι χώροι λατρείας θα είναι ανοιχτοί για ατομική προσευχή. Από τις 17 Μαΐου, οι λειτουργίες θα μπορούν να πραγματοποιούνται με συμμετοχή πιστών. Και στις δύο περιπτώσεις, όπως είπε η υπουργός τα παραπάνω θα γίνονται «με αυστηρή τήρηση όλων των μέτρων ατομικής προστασίας και διαφύλαξης της δημόσιας υγείας, που θα αποσαφηνιστούν πάντοτε σύμφωνα με τις οδηγίες της Εθνικής Επιτροπής Προστασίας της Δημόσιας Υγείας». Η κ. Κεραμέως ευχαρίστησε θερμά την Εκκλησία της Ελλάδος, για την «εξαιρετικά υπεύθυνη στάση που επέδειξε ως προς την εφαρμογή των περιοριστικών μέτρων, ιδιαίτερα δε κατά την περίοδο του Πάσχα». Επίσης, ευχαρίστησε τους εκπροσώπους όλων των θρησκειών και δογμάτων, «για την άριστη συνεργασία και τη στήριξή τους στην κοινή μας προσπάθεια». Συνεχίζεται η εξ αποστάσεως εκπαίδευση Η κ. Κεραμέως τόνισε ότι η εξ αποστάσεως εκπαίδευση θα συνεχιστεί όσο δεν έχουν επαναλειτουργήσει οι εκπαιδευτικές μονάδες και για μέλη της εκπαιδευτικής κοινότητας που για ειδικούς λόγους δεν μπορούν να έχουν φυσική παρουσία στις εκπαιδευτικές δομές. Θα ακολουθήσουν σχετικές διατάξεις, υπουργικές αποφάσεις και εγκύκλιοι που θα ορίζουν αναλυτικά όλες τις πτυχές αναφορικά με την επαναλειτουργία δομών του Υπουργείου Παιδείας και Θρησκευμάτων. Πηγή: ΑΠΕ  - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076012/article/epikairothta/ellada/ek-peritrophs-ma8hmata-sta-sxoleia---stis-15-ioynioy-oi-panelladikes
ΕΛΛΑΔΑ,kathimerini.gr,Ελληνική μελέτη: Μειώθηκε η προσέλευση ασθενών στα επείγοντα λόγω του φόβου του κορωνοϊού,2 Μαΐου 2020,kathimerini.gr,"Μείωση των ασθενών που επισκέφτηκαν τα επείγοντα των νοσοκομείων - ακόμα και για σοβαρά νοσήματα - παρατηρήθηκαν κατά την περίοδο της επιδημίας του κορωνοϊού και της καραντίνας.  Οπως αναφέρει το ΑΠΕ-ΜΠΕ, μελέτη από την Ελλάδα και το νοσοκομείο «Αλεξάνδρα», η οποία έχει αποσταλεί προς δημοσίευση σε διεθνές περιοδικό, δείχνει μια σημαντική μείωση στην προσέλευση ασθενών στο Τμήμα Επειγόντων Περιστατικών του Παθολογικού Τομέα.Η μελέτη ανέλυσε τα ποσοτικά και ποιοτικά χαρακτηριστικά των ασθενών που επισκέφθηκαν το Τμήμα Επειγόντων Περιστατικών του Παθολογικού Τομέα του νοσοκομείου, στο οποίο λειτουργούν και Πανεπιστημιακές Κλινικές. Συγκρίθηκαν ο αριθμός και οι αιτίες των επισκέψεων στα επείγοντα κατά την ίδια χρονική περίοδο του 2019 και του 2020 (από 1 Μαρτίου έως 31 Μαρτίου).Τα περιοριστικά μέτρα στην Ελλάδα ξεκίνησαν στις 11 Μαρτίου, αλλά οι πρώτες περιπτώσεις COVID-19 στην Ελλάδα σημειώθηκαν στα τέλη Φεβρουαρίου 2020 ήδη από το τέλος Φεβρουαρίου είχαν ανασταλεί εκδηλώσεις, όπως πχ οι εκδηλώσεις του καρναβαλιού, ενώ τα δεδομένα και οι ειδήσεις της πανδημίας από την Ιταλία είχαν ήδη προκαλέσει γενική ανησυχία.Από την ανάλυση προκύπτει ότι από 1 Μαρτίου έως 31 Μαρτίου 2020, οι συνολικές επισκέψεις στο Τμήμα των Παθολογικών επειγόντων του νοσοκομείου (δηλαδή για παθολογικά, καρδιολογικά, γαστρεντερολογικά περιστατικά) μειώθηκαν κατά 42.3% (δηλαδή από 1133 το 2019 σε 653 την ίδια ημερολογιακή περίοδο του 2020). Όσον αφορά τις επισκέψεις που αφορούσαν καρδιολογικά προβλήματα υπήρξε μείωση κατά 36.1%, για προβλήματα που απαιτούσαν εκτίμηση από γαστρεντερολόγο η μείωση ήταν 57%, ενώ στα παθολογικά περιστατικά η μείωση ήταν 43% (λοιμώξεις, εγκεφαλικά επεισόδια, μη ειδικά συμπτώματα, αντιμετώπιση επιπλοκών καρκίνου κ.λπ.).Ο αριθμός των εισαγωγών μειώθηκε κατά 34.8% (217 κατά την περίοδο 2020 έναντι 333 κατά την ίδια ημερολογιακή περίοδο του 2019). Παρατηρήθηκε επίσης ότι οι επισκέψεις λόγω στηθάγχης ελαττώθηκαν κατά 36.5%, ο αριθμός των οξέων στεφανιαίων επεισοδίων μειώθηκε κατά 30%, ο αριθμός των πρωτογενών αγγειοπλαστικών κατά 52% και οι επισκέψεις λόγω απορρύθμισης καρδιακής ανεπάρκειας κατά 31.4% ενώ ο αριθμός των ασθενών με εγκεφαλικό επεισόδιο ελαττώθηκε κατά 66%. Επίσης ενδιαφέρον είναι ότι οι επισκέψεις λόγω πιθανής αιμορραγίας από το πεπτικό ελαττώθηκαν κατά 59.5%. Κατά την ίδια περίοδο οι περιπτώσεις που απαιτούσαν εισαγωγή στην ΜΕΘ ελαττώθηκαν κατά 19%, αλλά η διαφορά αυτή δεν ήταν στατιστικά σημαντική.Φαίνεται λοιπόν και από τα ελληνικά δεδομένα ότι κατά την περίοδο των περιοριστικών μέτρων και της πανδημίας υπάρχει μια σημαντική ελάττωση της προσέλευσης στα νοσοκομεία των ασθενών ακόμα και με σοβαρά προβλήματα υγείας, όπως καρδιολογικά προβλήματα, αγγειακά εγκεφαλικά ακόμα κι αιμορραγίες του πεπτικού, αναφέρουν οι γιατροί. Προσθέτουν ότι η ελάττωση αυτή οφείλεται μάλλον στον φόβο και τον δισταγμό των ασθενών να προσέλθουν παρά σε άλλους παράγοντες, καθώς στο σύστημα υγείας δεν πιέστηκε όσο στην Β. Ιταλία ή την Ισπανία. «Οι συνέπειες αυτής της συμπεριφοράς δεν μπορούν ακόμα να εκτιμηθούν, αλλά τα δεδομένα είναι ανησυχητικά», καταλήγουν.Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076014/article/epikairothta/ellada/ellhnikh-meleth-meiw8hke-h-proseleysh-as8enwn-sta-epeigonta-logw-toy-fovoy-toy-korwnoioy
ΕΛΛΑΔΑ,kathimerini.gr,Τουρισμός & COVID-19 με το βλέμμα στο μέλλον,2 Μαΐου 2020,kathimerini.gr,"Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076022/article/epikairothta/ellada/toyrismos--covid-19-me-to-vlemma-sto-mellon
ΕΛΛΑΔΑ,kathimerini.gr,Νέα απόπειρα προώθησης λέμβου με μετανάστες από τουρκικές ακταιωρούς στη Μυτιλήνη (βίντεο),2 Μαΐου 2020,ΜΑΡΙΑΝΝΑ ΚΑΚΑΟΥΝΑΚΗ,"Πλοίο Ανοικτής Θαλάσσης του λιμενικού σώματος καθώς και περιπολικά σκάφη της Ελληνικής Ακτοφυλακής εντόπισαν σήμερα το πρωί στη θαλάσσια περιοχή βορειοανατολικά της Λέσβου, λέμβο με αλλοδαπούς επιβαίνοντες ενώ στην εν λόγω περιοχή έπλεαν σκάφη τουρκικής Ακτοφυλακής. Κατόπιν ενεργειών τόσο του Ενιαίου Κέντρου Συντονισμού Έρευνας και Διάσωσης του Αρχηγείου του Λιμενικού, όσο και των επιχειρούντων πλωτών του λιμενικού στην εν λόγω περιοχή, πραγματοποιήθηκαν επανειλημμένες προσπάθειες επικοινωνίας με τουρκικές αρχές, προκειμένου να παραλάβουν τους επιβαίνοντες της λέμβου, με αρνητικά αποτελέσματα. Σύμφωνα με το Αρχηγείο του Λιμενικού Σώματος η λέμβος με τους αλλοδαπούς, η οποία δεν εισήλθε καθόλου στα ελληνικά χωρικά ύδατα, παρά τις προσπάθειες των τουρκικών ακταιωρών να την προωθήσουν εντός αυτών, περισυνελέγη τελικά μεσημβρινές ώρες σήμερα από τουρκική ακταιωρό. Υπενθυμίζεται ότι  παρόμοιο περιστατικό απόπειρας προώθησης λέμβου με μετανάστες  εντός ελληνικών χωρικών υδάτων από τουρκικές ακταιωρούς στην περιοχή είχε συμβεί και στις 18 Απριλίου. Ερωτώμενος σχετικά με το σημερινό συμβάν, ο  ΥΕΘΑ Νικ. Παναγιωτόπουλος δήλωσε στον τηλεοπτικό σταθμμό ALPHA ότι « δεν είχαμε καμία ψευδαίσθηση ούτε στο Υπουργείο Εθνικής Άμυνας, ούτε στο Υπουργείο Εξωτερικών, ούτε στο Υπουργείο Μεταναστευτικής Πολιτικής, Ναυτιλίας κλπ, ούτε στην Κυβέρνηση ότι η Τουρκία θα σταματούσε τις γνωστές προκλητικές συμπεριφορές. Απλά έχουμε καταστρώσει τα σχέδιά μας. Αποφύγαμε ή μάλλον χειριστήκαμε όπως έπρεπε τον αιφνιδιασμό του Έβρου, που δεν έπιασε βέβαια. Ανάλογα διαμορφώνουμε την αποτρεπτική μας συμπεριφορά στα νησιά, όπου εκτιμούμε ότι όσο βελτιώνεται ο καιρός, τόσο θα εντείνονται οι απόπειρες εισροής μεταναστών στα νερά μας και ακολούθως στα εδάφη μας. Δεν άλλαξε κάτι, ο συναγερμός παραμένει». «Eχουμε μια σχετική μείωση της δραστηριότητας (σ.σ.  της Τουρκίας) σε όλα τα μέτωπα στο Αιγαίο. Από εκεί και πέρα, όμως, επειδή η κατάσταση είναι αυτή που είναι, σταθμίζουμε κι εμείς τη συμπεριφορά μας και αντιδρούμε αναλόγως. Η αντίδρασή μας και ο σχεδιασμός μας απέναντι στις συμπεριφορές αυτές της Τουρκίας (σ.σ. στο μεταναστευτικό) παραμένει σταθερός» είπε ακόμα ο υπ. Αμυνας.  Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076020/article/epikairothta/ellada/nea-apopeira-prow8hshs-lemvoy-me-metanastes-apo-toyrkikes-aktaiwroys-sth-mytilhnh-vinteo
ΕΛΛΑΔΑ,kathimerini.gr,Σ. Τσιόδρας: Οι λόγοι που κατέστησαν υποχρεωτική τη χρήση μάσκας,2 Μαΐου 2020,ΜΑΡΙΑΝΝΑ ΚΑΚΑΟΥΝΑΚΗ,"Στα δεδομένα που τώρα στηρίζουν τη χρήση μάσκας ενώ δεν στήριζαν τη χρήση της πριν από ορισμένες εβδομάδες, αναφέρθηκε στην καθιερωμένη ενημέρωσή του ο Σ. Τσιόδρας μετά την απόφαση η μάσκα να είναι πλέον υποχρεωτική σε αρκετούς κλειστούς χώρους. «Τότε ήμασταν σε ένα καθοριστικό για την εξέλιξη της επιδημίας lockdown. Μας είχε επιβληθεί απαγορευτικό. Η επιτροπή τότε δεν συνέστησε τη γενικευμένη χρήση μάσκας, συνεκτιμώντας τότε και τους κινδύνους από τη χρήση τους. Θεώρησε ότι το απαγορευτικό που μας είχε τεθεί ήταν αρκετό για εκείνη τη φάση της επιδημίας», ανέφερε χαρακτηριστικά. Ο κος Τσιόδρας είπε ότι οι συνθήκες αλλάζουν καθώς είναι μια εξελισσόμενη κατάσταση. Η κοινωνία σιγά - σιγά θα ανοίξει. «Τα μέτρα φυσικής απόστασης θα διατηρηθούν αλλά δεν μπορούν πάντοτε να τηρηθούν». Όπως εξήγησε ο κ. Τσιόδρας θα είναι συμπληρωματική και δεν έχει να κάνει αν θα μολυνθούμε ή όχι, αλλά κυρίως για το αν θα μεταδώσουμε στους άλλους τον ιό μας όταν έχουμε ελαφρά συμπτώματα. «Πιστέψτε με, σε τέτοια θέματα είναι δύσκολο να υπάρχει ομοφωνία. Αλλά τα ενδεχόμενα οφέλη από μια ισχυρή σύσταση ή υποχρέωση για χρήση μάσκας και ιδιαίτερα όταν υπάρχει υψηλός συγχρωτισμός, θα είναι ένα σημαντικό επιπλέον μέτρο και ίσως πιο σημαντικό από το να μην χρησιμοποιούμε καθόλου τη μάσκα», κατέληξε ο κος Τσιόδρας. Παράλληλα τόνισε ότι είναι λάθος και επικίνδυνη η χρήση ιατρικών μασκών με βαλβίδα από τον γενικό πληθυσμό. Τα επιστημονικά δεδομένα που οδήγησαν την επιτροπή στη σύσταση για άνοιγμα των σχολείων Ο κος Τσιόδρας αναφερόμενος στα νεώτερα στοιχεία για τη σχέση του κορονοϊόυ με τα παιδιά, είπε ότι με βάση διεθνείς μελέτες «πρώτον, οι λοιμώξεις από το νέο ιό παρατηρούνται πολύ λιγότερο στα παιδιά. Δεύτερον, εμφανίζουν στη συντρηπτική τους πλειονότητα ηπιότερα συμπτώματα από τους ενήλικες. Τρίτον, παιδιά με σοβαρή νόσο ήταν το λιγότερο από το 1% στη μεγαλύτερη μέχρι στιγμής μελέτη από την Κίνα. Τα παιδιά μολύνονται κυρίως μέσω του οικογενειακού τους περιβάλλοντος. Τέταρτον, τα παιδιά κολλούν τη νόσο 3 φορές λιγότερο από τους 20 ετών και άνω και 4 φορές λιγότερο από ό,τι οι ενήλικες άνω των 60 ετών. Πέμπτον, μετάδοση από παιδί σε ενήλικα φαίνεται να είναι ασυνήθιστη» είπε ο Σ. Τσιόδρας και αναφέρθηκε στην περίπτωση του πρώτου κρούσματος στην Γαλλία όπου ένα παιδί παρακολούθησε τρια διαφορετικά σχολεία ενώ ήταν συμπτωματικό και είχε 112 επαφές. «Δεν εντοπίστηκαν συμπτωματικά δευτερογενή περιστατικά. Φυσικά δεν μπορεί να αποκλειστεί ένα παιδί να μολύνει κάποιον, αλλά αυτό δεν αλλάζει τις έως τώρα παρατηρήσεις». Τέλος αναφέρθηκε σε ένα έκτο δεδομένο, ότι τα παιδιά είναι απίθανο να είναι πρωτογενείς περιπτώσεις μεταδόσεως της νόσου. «Μετά από όλα αυτά καταφέραμε να φθάσουμε σε μια φάση σταδιακής επανόδου στα σχολεία». Τα παιδιά όπως είπε ο κος Τσιόδρας επιστρέφουν στα σχολεία με την τήρηση όλων των κανόνων απόστασης, το πλύσιμο των χεριών, χρήση αντισηπτικού κ.ά. Τέλος, ανέφερε ότι προς το παρόν δεν υπάρχει πρόβλεψη για θερμομέτρηση των μαθητών. Στόχος να προλάβουμε μια νέα έξαρση του κορονοϊού εν τη γενέση της Ο κος Τσιόδρας μιλώντας για την επόμενη μέρα επανέλαβε ότι θα συνεχίσουμε να είμαστε επιφυλακτικοί. «Να επανέλθουμε στη μερική κανονικότητα και σιγά σιγά σε πλήρη κανονικότητα όταν αυτό είναι εφικτό». Απαντώντας σε ερώτηση του ΑΠΕ- ΜΠΕ για το πώς μπορεί να περιοριστεί ένα νέο κύμα της επιδημίας στη χώρα μας, τόνισε ότι αυτό θα επιτευχθεί με καθημερινή παρατήρηση του πραγματικού αναπαραγωγικού αριθμού της επιδημίας ώστε να δουλεύουμε με τους αριθμούς. «Οι αριθμοί συνήθως όταν δεν μαγειρεύονται, δεν λένε ψέματα. Εμείς δεν μαγειρεύουμε τους αριθμούς. Θα έχουμε ακρίβεια στις εκτιμήσεις μας η οποία θα αυξάνει με τον εργαστηριακό έλεγχο. Προσαρμοζόμαστε στην αβεβαιότητα, η οποία γίνεται σιγά σιγά όλο και περισσότερη βεβαιότητα και ξεπερνάμε τις δυσκολίες». Ο Σ. Τσιόδρας απαντώντας το δεύτερο σκέλος της ερώτησης που είχε να κάνει με το αν πλέον το βάρος για την πορεία της επιδημίας περνά περισσότερο στους πολίτες, είπε: «Φυσικά και το βάρος δεν περνάει τώρα στον πολίτη, το βάρος από την αρχή ήταν στον πολίτη. Κι αυτό το κατανοούμε και το νοιώθουμε. Το βάρος ήταν σε όλους μας, δεν αλλάζει κάτι τώρα». Εβδομήντα ένας ασθενείς έχουν βγει από τις ΜΕΘ Ο Σ. Τσιόδρας ανακοίνωσε σήμερα 10 νέα κρούσματα. Όπως ανέφερε, το σύνολο των κρουσμάτων στη χώρα μας ανέρχονται στα 2.576, εκ των οποίων το 55,7% αφορά άνδρες. Από τα κρούσματα, 589 σχετίζονται με ταξιδιώτες και 1.268 με ήδη γνωστό κρούσμα. Ο αριθμός των διασωληνωμένων ασθενών φθάνει τους 41 με μέσο όρο ηλικίας τα 67 έτη. Από τους διασωληνωμένους, 12 είναι γυναίκες και οι υπόλοιποι άνδρες. Το τελευταίο 24ωρο καταγράφηκε ένας νέος θάνατος με τον συνολικό αριθμό των θανάτων να φθάνει τους 139 με μέσο όρο ηλικίας τα 74 έτη. Εβδομήντα ένας άνθρωποι βγήκαν από τη Μονάδα Εντατικής Θεραπείας. Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076024/article/epikairothta/ellada/s-tsiodras-oi-logoi-poy-katesthsan-ypoxrewtikh-th-xrhsh-maskas
ΕΛΛΑΔΑ,kathimerini.gr,Παραίτηση στον απόηχο του ΚΑΣ,2 Μαΐου 2020,ΣΑΚΗΣ ΙΩΑΝΝΙΔΗΣ,"Την παραίτησή της για λόγους συνταξιοδότησης υπέβαλε στο ΥΠΠΟΑ η προϊσταμένη της Εφορείας Αρχαιοτήτων Πόλης Αθηνών Ελένη Μπάνου. Η παραίτηση της κ. Μπάνου έρχεται λίγες ημέρες μετά την απόφαση του ΚΑΣ για την καθαίρεση δύο ορόφων από το δεκαώροφο ξενοδοχείο στην περιοχή του Μακρυγιάννη και ενώ είχε παραπεμφθεί, μαζί με άλλους τέσσερις αρχαιολόγους της υπηρεσίας, στο πειθαρχικό συμβούλιο του ΥΠΠΟ με το ερώτημα της απόλυσης στις αρχές Ιουλίου του 2019 για τις ενέργειές της στην πολύκροτη υπόθεση. Σε ερώτηση της «Κ» για την πορεία του πειθαρχικού συμβουλίου, το ΥΠΠΟ σημείωσε ότι το υπουργείο δεν παρεμβαίνει στο έργο του πειθαρχικού οργάνου, το οποίο βρίσκεται σε εξέλιξη. Η αντικατάσταση της κ. Μπάνου θα γίνει υπηρεσιακά μόλις ολοκληρωθεί η διαδικασία συνταξιοδότησής της. Η είδηση της παραίτησης της προϊσταμένης της ΕΦΑ Αθηνών δεν έπεσε σαν κεραυνός εν αιθρία για τους παροικούντες τη Μπουμπουλίνας, αν και φαίνεται πως και οι κεραυνοί έπαιξαν τον ρόλο τους. Η πτώση κεραυνού σε ένα από τα αλεξικέραυνα της Ακρόπολης τον Απρίλιο του 2019 προκάλεσε βλάβη στο παλιό αναβατόριο των ΑμεΑ και ανέδειξε προβλήματα στις ηλεκτρικές υποδομές. Η δημοσιοποίηση επιστολών επισκεπτών με αναπηρία για την ανεπαρκή προσβασιμότητα της Ακρόπολης και οι καθυστερήσεις στην επισκευή του εξέθεσαν το υπουργείο Πολιτισμού και τα σύννεφα πάνω από τις σχέσεις της προϊσταμένης της ΕΦΑ και της τότε πολιτικής ηγεσίας –που έφτασε να ζητήσει την παραίτησή της– άρχισαν να πυκνώνουν. Στο μεταξύ, από τον Φεβρουάριο του 2019 συζητείται στο ΚΑΣ η υπόθεση του δεκαώροφου ξενοδοχείου και αμφισβητείται η νομιμότητα των ενεργειών της εφορείας. Η συνεδρίαση Απριλίου (2019) του ΚΑΣ ολοκληρώνεται χωρίς απόφαση για το ξενοδοχείο λόγω της τότε επερχόμενης συνεδρίασης του ΣτΕ για το ίδιο θέμα. Διατάζεται ΕΔΕ για τους χειρισμούς της κ. Μπάνου και παραπέμπεται στο πειθαρχικό στις 4 Ιουλίου. Το πειθαρχικό εκκρεμεί. Χθες, το ΥΠΠΟ ενημέρωσε για την πορεία των έργων αναβάθμισης της Ακρόπολης και φαίνεται πως στα τέλη Ιουλίου θα τοποθετηθεί επιτέλους ο νέος ανελκυστήρας. Οι δύο διαδρομές των ΑμεΑ θα εισαχθούν στο ΚΑΣ το δεύτερο 15νθήμερο του Μαΐου. Προχωράει επίσης η αναβάθμιση του φωτισμού, οι εργασίες αποξήλωσης της βάσης του γερανού στη δυτική πλευρά του Παρθενώνα, εγκαθίσταται ηλεκτρική γεννήτρια, προγραμματίζεται η μετάβαση της αντικεραυνικής προστασίας στο ευρωπαϊκό πρότυπο και εντός του επόμενου μήνα θα γίνει ο διεθνής διαγωνισμός για την αποκατάσταση του Παλαιού Μουσείου Ακρόπολης. Να είναι ορατή η εξέλιξη των έργων, ζήτησε η υπουργός Πολιτισμού Λίνα Μενδώνη, με την επαναλειτουργία της Ακρόπολης εντός των επόμενων εβδομάδων. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075949/article/epikairothta/ellada/paraithsh-ston-apohxo-toy-kas
ΕΛΛΑΔΑ,kathimerini.gr,"ΥΠΕΣ: Διευκρινίσεις για εκ περιτροπής εργασία στο Δημόσιο, άδειες ειδικού σκοπού και κινητικότητα",2 Μαΐου 2020,ΡΟΥΛΑ ΣΑΛΟΥΡΟΥ,"Αναλυτικές οδηγίες για την παρεχόμενη εργασία των υπαλλήλων του Δημοσίου από τις 4 Μαΐου και διευκρινίσεις για τις άδειες ειδικού σκοπού αλλά και για τις διαδικασίες μετάταξης και απόσπασης παρέχει εγκύκλιος του υπουργείου Εσωτερικών. Για την εκ περιτροπής εργασία,  σημειώνει ότι θα προγραμματίζεται σε εβδομαδιαία βάση και θα αφορά τους υπαλλήλους που μπορούν να την παρέχουν είτε με αυτοπρόσωπη παρουσία είτε εξ αποστάσεως. Αντίθετα, δεν θα υπολογίζονται οι υπάλληλοι που τελούν σε οποιαδήποτε άδεια ή απουσιάζουν λόγω των έκτακτων αδειών απουσίας λόγω του κορονοϊού. Η αυτοπρόσωπη παρουσία των υπαλλήλων στην υπηρεσία θα πρέπει να κυμαίνεται από 30% έως 40% επί του συνόλου όσων μπορούν να εργάζονται εκ περιτροπής με αυτοπρόσωπη παρουσία. Οι υπάλληλοι που συνολικά θα προσέρχονται στην υπηρεσία σε εβδομαδιαία βάση θα κληθούν κατ ́ εξαίρεση να προσέρχονται σε τρία ωράρια εργασίας και συγκεκριμένα 7.00 π.μ, 8.00π.μ και 9.00 π.μ με αντίστοιχη ώρα αποχώρησης 15.00, 16.00 και 17.00. Η εγκύκλιος συνιστά το νέο ωράριο να είναι κατά το δυνατόν πλησίον του ισχύοντος ωραρίου επιλογής του υπαλλήλου, ενώ σημειώνει ότι μπορεί να αναπροσαρμόζεται σε εβδομαδιαία βάση λαμβανομένων υπόψη των αναγκών των υπαλλήλων, αλλά σε καμία περίπτωση δεν θα καταστρατηγείται η ισομερής κατανομή των υπαλλήλων στις τρεις διαφορετικές ώρες προσέλευσης και αποχώρησης. Διευκρινίζει, επίσης, ότι η διαφοροποίηση στην ώρα προσέλευσης και στην αντίστοιχη ώρα αποχώρησης δεν αφορά σε υπηρεσίες, των οποίων οι υπάλληλοι εργάζονται σε βάρδιες. Επικουρικά, θα μπορούσε να εξεταστεί και η περίπτωση ορισμένοι υπάλληλοι να κατανεμηθούν, πέραν των τριών ζωνών, και σε βάρδια και να προσέρχονται στην υπηρεσία τους μετά τις 9.00, εφόσον αυτό συμβιβάζεται με τα καθήκοντά τους και το αντικείμενο εργασιών τους. Παρά τη μερική άρση από την ερχόμενη Δευτέρα των μέτρων περιορισμού του κορονοϊού, η προσέλευση των πολιτών στις δημόσιες υπηρεσίες θα εξακολουθεί να γίνει μόνο κατόπιν ραντεβού και εφόσον το αίτημά τους δεν μπορεί να ικανοποιηθεί με άλλο τρόπο, ιδίως τηλεπικοινωνιακά. 'Αδειες ειδικού σκοπού  Για τις άδειες ειδικού σκοπού, η εγκύκλιος υπενθυμίζει ότι σε περίπτωση που εργάζεται μόνο ένας εκ των δύο γονέων, τότε αυτός δεν μπορεί να κάνει χρήση αυτής της άδειας, εκτός και αν ο γονέας που δεν εργάζεται,νοσηλεύεται για οποιονδήποτε λόγο ή νοσεί από τον κορονοϊό ή είναι άτομο με αναπηρία με ποσοστό 67% και άνω. Η χορήγησή της εξαρτάται από την προσωρινή αναστολή λειτουργίας του βρεφονηπιακού σταθμού ή της σχολικής μονάδας,όπου φοιτά το τέκνο του υπαλλήλου και χορηγείται για όλο το διάστημα που διαρκεί η εν λόγω αναστολή. Το ίδιο ισχύει και για τη χορήγηση της εν λόγω άδειας και στους γονείς, των οποίων τα τέκνα ηλικίας έως τεσσάρων ετών δεν φοιτούν σε βρεφονηπιακούς σταθμούς. Όπως επισημαίνεται στην εγκύκλιο, σε περίπτωση επανέναρξης λειτουργίας των σχολικών μονάδων θα επανελέγχεται η συνδρομή των προϋποθέσεων χορήγησης της εν λόγω άδειας και εφόσον δεν στοιχειοθετείται πλέον δικαίωμα, οι υπάλληλοι αυτοί συνυπολογίζονται στους υπαλλήλους που παρέχουν εκ περιτροπής εργασία. Επίσης, ο υπάλληλος του Δημοσίου δεν δικαιούται την άδεια ειδικού σκοπού για τις περιπτώσεις εκείνες κατά τις οποίες ο/η σύζυγος που απασχολείται στον ιδιωτικό τομέα κάνει ο ίδιος χρήση της άδειας ειδικού σκοπού ή εργάζεται εξ αποστάσεως. Δεν είναι δυνατή η χορήγηση της εν λόγω άδειας και στις περιπτώσεις που ο/η σύζυγος είναι επίσης υπάλληλος του Δημοσίου και αποδεδειγμένα εργάζεται εξ αποστάσεως. Ωστόσο παρέχεται η δυνατότητα χορήγησης κατ' εξαίρεσης στον άλλο σύζυγο σε περιπτώσεις που η εξ αποστάσεως εργασία του συζύγου,πρέπει να παρέχεται σε συγκεκριμένο χρόνο και κατά τρόπο που δεν καθιστά δυνατή τη φροντίδα των τέκνων. Μετατάξεις - αποσπάσεις Σχετικά με την ολοκλήρωση των ενεργειών απόσπασης ή μετάταξης υπαλλήλων, η εγκύκλιος αναφέρει ότι δεν προβλέπεται παράταση για τις προβλεπόμενες σχετικές προθεσμίες (31 Μαΐου 2020) και ως εκ τούτου και δεδομένου ήδη του μεγάλου χρονικού διαστήματος που έχει παρέλθει από τους προηγούμενους κύκλους κινητικότητας, θα πρέπει οι αρμόδιες υπηρεσίες να προβούν κατά προτεραιότητα στην ολοκλήρωση των σχετικών διαδικασιών. Σχετικά με την ορκωμοσία και ανάληψη υπηρεσίας διορισθέντων υπαλλήλων κατά τη διάρκεια ισχύος των εκτάκτων μέτρων προστασίας κατά του κορονοϊού, παρέχεται η ευχέρεια στις αρμόδιες υπηρεσίες προσωπικού να σταθμίσουν κάθε επικαλούμενο από τους διοριστέους λόγο και να χορηγήσουν παράταση έως και έξι μηνών. Πηγή: ΑΠΕ - ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1076026/article/epikairothta/ellada/ypes-dieykriniseis-gia-ek-peritrophs-ergasia-sto-dhmosio-adeies-eidikoy-skopoy-kai-kinhtikothta
ΕΛΛΑΔΑ,kathimerini.gr,Συχνότερα δρομολόγια στα ΜΜΜ,2 Μαΐου 2020,ΑΛΕΞΑΝΔΡΑ ΚΑΣΣΙΜΗ,"Εκκληση για χρήση Ι.Χ. όπου αυτό είναι δυνατό, επίκληση στην ατομική ευθύνη του κάθε πολίτη και με την επισήμανση ότι κανένα σύστημα συγκοινωνιών σε όλη την Ευρώπη δεν έχει τη δυνατότητα να προσφέρει υπηρεσίες μεταφοράς με τρόπο που να εξασφαλίζεται η ιατρικώς θεμιτή φυσική απόσταση μεταξύ των επιβατών, ανακοίνωσε ο υφυπουργός Μεταφορών Γ. Κεφαλογιάννης τα μέτρα που διέπουν την επόμενη ημέρα στις συγκοινωνίες, μετά τη σταδιακή άρση των μέτρων περιορισμού. Η υποχρεωτική χρήση μάσκας από εργαζομένους και επιβάτες, η υιοθέτηση μέτρων ελεγχόμενης εισόδου στους σταθμούς και η αύξηση των συχνοτήτων των δρομολογίων για να περιορίζεται ο συνωστισμός εντός των οχημάτων και συρμών αποτελούν τις βασικές κατευθύνσεις του υπουργείου Υποδομών για τις συγκοινωνίες. Ο έλεγχος της χρήσης μασκών και ο περιορισμός του συνωστισμού στις εισόδους των σταθμών αποτελούν αρμοδιότητα ελεγκτικού μηχανισμού που θα είναι επιφορτισμένος με αυτό το καθήκον. Από την πρώτη ημέρα εφαρμογής του πλαισίου σταδιακής άρσης των περιορισμών τα δρομολόγια του ΟΑΣΑ θα διαμορφωθούν ως εξής: • Στο μετρό και στον Ηλεκτρικό σήμερα η συχνότητα των συρμών είναι στα 7,5 λεπτά κατά τις ώρες αιχμής και θα κατέβει στα 6 λεπτά. • Στο τραμ από τα 11 λεπτά στόχος είναι να φθάσουν στα 8 λεπτά στις ώρες αιχμής. • Στα λεωφορεία και στα τρόλεϊ από 550 οχήματα που κυκλοφορούν σήμερα θα δρομολογηθούν 1.000. Ωστόσο η πύκνωση των οχημάτων κατά τις ώρες αιχμής θα συνοδεύεται από ταυτόχρονη μείωση των συχνοτήτων διέλευσης στα ενδιάμεσα διαστήματα (10 π.μ. - 2 μ.μ. και 6 μ.μ. έως τα μεσάνυχτα). Σε συνεργασία με τα συναρμόδια υπουργεία αποφασίστηκε η διαφοροποίηση της ώρας προσέλευσης των εργαζομένων στη δημόσια διοίκηση και κατανομή της σε τρεις ζώνες (7, 8 και 9 π.μ.). Ο κ. Κεφαλογιάννης απηύθυνε έκκληση στο επιβατικό κοινό να αποφεύγει κάθε άσκοπη μετακίνηση με τα μέσα μαζικής μεταφοράς, ενώ ζήτησε η χρήση των ΜΜΜ να γίνεται για απολύτως αναγκαίους λόγους. Κάλεσε παράλληλα τους πολίτες που έχουν την επιλογή της χρήσης με ιδιωτικό μέσο να συνεχίσουν να το χρησιμοποιούν ως πρώτη επιλογή. Για λόγους διευκόλυνσης αποφασίστηκε η παράταση της μη ισχύος του δακτυλίου για τον Μάιο καθώς και η δυνατότητα μεταφοράς δύο ατόμων (πέραν του οδηγού) στις μετακινήσεις με Ι.Χ. Παράλληλα σε συνεργασία με τα συναρμόδια υπουργεία αποφασίστηκε η δυνατότητα εξαίρεσης του δικαιώματος άδειας ειδικού σκοπού στο προσωπικό των συγκοινωνιών και η αναστολή των διαδικασιών της κινητικότητας των εργαζομένων από τους συγκοινωνιακούς φορείς. Οι εποπτευόμενοι φορείς θα συνεχίσουν τη συστηματική απολύμανση των χώρων των σταθμών, των καθισμάτων, του πατώματος και των χειρολαβών οχημάτων και των συρμών. Επίσης, θα προχωρήσουν στη σήμανση των σημείων αναμονής, ώστε να αποφεύγεται ο συγχρωτισμός. Η χρήση των ανελκυστήρων θα απαγορεύεται, με την εξαίρεση των ατόμων με σοβαρά κινητικά προβλήματα.  Στα ταξί Ως προς τη μεταφορά πολιτών με ταξί συνεχίζεται η εφαρμογή του κανόνα που ισχύει και σήμερα, δηλαδή ο οδηγός και ένας επιβάτης, με τις γνωστές εξαιρέσεις μεταφοράς γονέα με ανήλικα τέκνα ή συνοδείας ατόμου για ιατρικούς λόγους. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075875/article/epikairothta/ellada/syxnotera-dromologia-sta-mmm
ΕΛΛΑΔΑ,kathimerini.gr,Ανάκληση πολίτικου κεμπάπ από τον ΕΦΕΤ,2 Μαΐου 2020,kathimerini.gr,"Στην ανάκληση από την αγορά συγκεκριμένης παρτίδας πολίτικου κεμπάπ όπου διαπιστώθηκε η παρουσία σαλμονέλας, προχωρά Ενιαίος Φορέας Ελέγχου Τροφίμων. Συγκεκριμένα, ο ΕΦΕΤ και ειδικότερα η Περιφερειακή Διεύθυνση Κεντρικής Μακεδονίας, κατά τη διενέργεια ελέγχων προέβη σε δειγματοληψία παρασκευάσματος κρέατος με τα στοιχεία: «ΠΟΛΙΤΙΚΟ ΚΕΜΠΑΠ ΥΨΗΣΤΟΝ», αριθμού παρτίδας LOT 24319. Στο συγκεκριμένο δείγμα, με ημερομηνία ανάλωσης 02/09/2020 και ημερομηνία κατάψυξης 02/09/2019 που παράγεται από την εταιρεία «ΜΕΑΤΚΑ ΑΕ», διαπιστώθηκε η παρουσία του παθογόνου μικροοργανισμού Salmonella spp. Ο ΕΦΕΤ απαίτησε την άμεση ανάκληση του συνόλου της συγκεκριμένης παρτίδας του εν λόγω προϊόντος και ήδη βρίσκονται σε εξέλιξη οι σχετικοί έλεγχοι. Παράλληλα, καλεί τους καταναλωτές που έχουν προμηθευτεί το συγκεκριμένο προϊόν να μην το καταναλώσουν. Πηγή: ΑΠΕ-ΜΠΕ Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075983/article/epikairothta/ellada/anaklhsh-politikoy-kempap-apo-ton-efet
ΕΛΛΑΔΑ,kathimerini.gr,Με ταχείς ρυθμούς η έρευνα για την κλινική «Ταξιάρχαι»,2 Μαΐου 2020,ΙΩΑΝΝΑ ΜΑΝΔΡΟΥ,"Σε κρίσιμη καμπή έχει εισέλθει η κατεπείγουσα εισαγγελική έρευνα που διενεργείται με αντικείμενο τον εντοπισμό εγκληματικών παραλείψεων που οδήγησαν στη μετάδοση του κορωνοϊού σε ασθενείς στην κλινική «Ταξιάρχαι» στο Περιστέρι. Ηδη τέσσερις άνθρωποι έχουν χάσει τη ζωή τους και η εισαγγελική έρευνα προχωρεί με γρήγορους ρυθμούς προκειμένου να αποδοθούν ευθύνες για την παραβίαση των υγειονομικών κανόνων και τη μόλυνση των ασθενών. Σύμφωνα με πληροφορίες, ο εισαγγελέας Νίκος Αντωναράκος κάλεσε χθες σε κατάθεση στέλεχος του ΕΟΔΥ, ενώ παράλληλα η εισαγγελία αναμένει κρίσιμα πορίσματα από την Εθνική Επιτροπή Διαφάνειας, που έχει κάνει αυτοψία στον χώρο, εντοπίζοντας παραλείψεις στην τήρηση των υγειονομικών μέτρων, αλλά και πόρισμα από τον ΕΟΔΥ για την τήρηση των πρωτοκόλλων υγιεινής για τον κορωνοϊό από την εν λόγω κλινική. Η εισαγγελική έρευνα, που διετάχθη από τον προϊστάμενο της Εισαγγελίας Αθηνών Ευάγγελο Ιωαννίδη και εποπτεύεται από τον ίδιο, αξιολογείται ως εξαιρετικά σοβαρή και οι κατηγορίες που διερευνώνται είναι σε βαθμό κακουργήματος, που επισύρουν –για όποιους κριθεί ότι έχουν την ευθύνη της διάδοσης του ιού μέσα στην κλινική– ποινές πολυετούς κάθειρξης, ακόμα και ισόβια. Ηδη με τη συνδρομή της Κρατικής Ασφάλειας έχουν κατασχεθεί κρίσιμα έγγραφα από την κλινική του Περιστερίου και φάκελοι ασθενών. Σε χθεσινή ανακοίνωσή της η κλινική αναφέρει, μεταξύ άλλων, ότι εφαρμόζει με ευλάβεια όλα τα μέτρα ασφαλείας, σύμφωνα με τις οδηγίες του Εθνικού Οργανισμού Δημόσιας Υγείας για την καταπολέμηση της εξάπλωσης του φονικού κορωνοϊού. «Οταν διαπιστώθηκε το πρώτο θετικό κρούσμα, επικοινωνήσαμε άμεσα με τους αρμόδιους φορείς, ώστε να μεταφερθεί σε νοσοκομείο αναφοράς, και ακολούθως εφαρμόσαμε όλα όσα προβλέπονται στα σχετικά πρωτόκολλα. Νιώθουμε συντριβή για την απώλεια της ζωής ασθενών μας, τους οποίους, όσο νοσηλεύονταν σε εμάς με σοβαρά υποκείμενα προβλήματα, περιθάλπαμε με υψηλό αίσθημα ιατρικού καθήκοντος. Η κλινική μας αμελλητί θα προσκομίσει στην Εισαγγελία Αθηνών, στους αρμόδιους φορείς της Δημόσιας Υγείας και στην Εθνική Αρχή Διαφάνειας όλα τα στοιχεία τα οποία θα μας ζητηθούν, προκειμένου να γίνει ενδελεχής έρευνα και να διαπιστωθεί ότι δεν υπήρξε καμία ανθρώπινη πλημμέλεια εκ μέρους μας», υπογραμμίζεται στην ανακοίνωση. Η «Κ» στο τηλεφωνικό κέντρο της Άμεσης Δράσης. Οι απαγορεύσεις και περιορισμοί στην κυκλοφορία, οι έλεγχοι και οι κλήσεις των πολιτών.",https://www.kathimerini.gr/1075880/article/epikairothta/ellada/me-taxeis-ry8moys-h-ereyna-gia-thn-klinikh-ta3iarxai
