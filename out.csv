subtopic,website,title,date,author,text,url
Culture,efsyn.gr,Στο τραπέζι ξανά το ξενοδοχείο που κρύβει την Ακρόπολη,"23.04.2020, ", ΕΦ.ΣΥΝ. ,"Με τηλεδιάσκεψη κλήθηκε να γνωμοδοτήσει χθες το Κεντρικό Αρχαιολογικό Συμβούλιο για την υπόθεση του ακινήτου/ξενοδοχείου που βρίσκεται στην οδό Φαλήρου 5 και στην πάροδο της Συγγρού 34 στην περιοχή Μακρυγιάννη, την άδεια του οποίου έχει ανακαλέσει το ΣτΕ. Η συζήτηση κράτησε αρκετές ώρες και μέχρι τη στιγμή που γράφονταν αυτές οι γραμμές, δεν είχε βγει απόφαση. Ωστόσο, η αρμόδια Διεύθυνση Προϊστορικών και Κλασικών Αρχαιοτήτων πρότεινε να καθαιρεθούν το δώμα και ένας όροφος, ώστε να μειωθεί το ύψος των 32 μέτρων του κτιρίου. Παράλληλα, προτάθηκε από μέλη του ΚΑΣ να κατέβει στα 27 μέτρα, μειώνοντας άλλον έναν όροφο. Η υπόθεση συζητήθηκε χωρίς να έχουν διαμορφωθεί οι ειδικοί όροι δόμησης και η χρήση γης στην περιοχή, αφού πρόκειται για αρχαιολογικό χώρο που προστατεύεται από τον αρχαιολογικό νόμο και ήδη έχουν συμβεί ένα σωρό παρατυπίες. Το υπουργείο Περιβάλλοντος δεν έχει προχωρήσει στη θέσπιση προεδρικού διατάγματος και ας έχει κριθεί απολύτως αναγκαίο. Γιατί η υπόθεση έρχεται εκ νέου στο τραπέζι του ΚΑΣ αφού δεν έχουν οριστεί οι συντελεστές δόμησης και τα ύψη των κτιρίων; Εν μέσω μάλιστα πανδημίας με όλες τις υπηρεσίες να υπολειτουργούν. Η υπόθεση με τα ψηλά κτίρια γύρω από την Ακρόπολη δημοσιοποιήθηκε τον Φεβρουάριο του 2019 ύστερα από καταγγελίες πολιτών για οπτική προσβολή των μνημείων του Ιερού Βράχου από τη συγκεκριμένη δεκαώροφη οικοδομή στην οδό Φαλήρου 5 που τότε ήταν στην τελική φάση της και το ύψος της ξεπερνούσε κατά πολύ το αντίστοιχο των γύρω κτιρίων, ενώ βρίσκεται εντός του αρχαιολογικού χώρου των Αθηνών. Το θέμα ήρθε την περασμένη άνοιξη στις συνεδριάσεις του ΚΑΣ ενώ η υπόθεση έφτασε στο Συμβούλιο της Επικράτειας. Η Ολομέλεια ακύρωσε την άδεια του ακινήτου (ΣτΕ 2102/2019) που ωστόσο σήμερα λειτουργεί κανονικά ως ξενοδοχείο. Οπως ακύρωσε την αδειοδότηση της ανέγερσης του έτερου κτιρίου στην περιοχή επί των οδών Μισαραλιώτου 7-11 και Τσάμη Καρατάσου 4 που ως γνωστόν η κυβέρνηση Μητσοτάκη και ο υπουργός Ανάπτυξης Αδ. Γεωργιάδης το συμπεριέλαβαν στον αναπτυξιακό νόμο και το χρηματοδοτούν με 3,4 εκατ. ευρώ («Εφ.Συν.» 13/4/20). Η καταγγελία των κατοίκων της περιοχής για το ακίνητο της οδού Φαλήρου 5 ζητούσε τον έλεγχο της νομιμότητας της πράξης άδειας δόμησης για το δεκαώροφο ξενοδοχείο, σημείωνε ότι το κτίριο μεγάλης κλίμακας δεν έχει την έγκριση της υπουργού Πολιτισμού και τη σχετική γνωμοδότηση του ΚΑΣ και κυρίως η οικοδομική άδεια δόθηκε χωρίς να ληφθεί υπόψη ο αρχαιολογικός νόμος και κατά παράβαση το ύψος του κτιρίου ξεπερνάει το ύψος της Ακρόπολης. Επέρριπτε βαριές ευθύνες στην ΕΦΑ Πόλης Αθηνών («η αμέλεια της Εφορείας Αρχαιοτήτων της Πόλης των Αθηνών έχει τριτοκοσμικά χαρακτηριστικά») και ζητούσε από το υπουργείο Πολιτισμού να τηρηθεί η νόμιμη διαδικασία. Σύμφωνα μάλιστα με πρόσφατα δημοσιεύματα, αποδίδονται ευθύνες στην προϊσταμένη της ΕΦΑ και σε στελέχη της υπηρεσίας, στην έκθεση που έχει συντάξει στέλεχος του υπουργείου Πολιτισμού στο πλαίσιο Ενορκης Διοικητικής Εξέτασης. Τα μέλη του ΚΑΣ κλήθηκαν να γνωμοδοτήσουν χωρίς να έχει προηγηθεί αυτοψία στον χώρο, ενώ κατά τη συνεδρίαση που έγινε με τηλεδιάσκεψη δεν είχαν την ευκαιρία να πραγματοποιήσουν παραστάσεις σύλλογοι και πολίτες. Στο υπόμνημα που κατέθεσαν οι δικηγόροι που εκπροσωπούν κατοίκους της περιοχής περιλαμβάνονται αποσπάσματα από το σκεπτικό του ΣτΕ. Yπενθυμίζεται ότι με βάση τον αρχαιολογικό νόμο 3028/2002 για την ανέγερση κτιρίων κοντά σε μνημεία εγγεγραμμένα στον κατάλογο πολιτιστικής κληρονομιάς, όπως η Ακρόπολη, απαιτούνται έγκριση του υπουργού Πολιτισμού και γνωμοδότηση του ΚΑΣ και σημειώνεται ότι οποιαδήποτε γνωμοδότηση επί του θέματος «θα έχει βαρύνουσα σημασία για τον καθορισμό του προστατευτικού πλαισίου δόμησης της περιοχής το οποίο αυτή τη στιγμή βρίσκεται υπό επεξεργασία από το υπουργείο Περιβάλλοντος και Ενέργειας». Τον τελευταίο ενάμιση χρόνο εκτός από την απόφαση του Συμβουλίου της Επικρατείας που ανακαλούσε τις άδειες των κτιρίων, έχει σημειωθεί μεγάλη κινητοποίηση πολιτών. Περισσότερες από 42.000 υπογραφές έχουν συγκεντρωθεί από ενεργούς πολίτες που ζητούν να προστατευθεί το περιβάλλον της Ακρόπολης και συνυπογράφουν τα αιτήματα μαζί με την Ελληνική Εταιρεία Περιβάλλοντος και Πολιτισμού (ΕΛΛΕΤ), την Κίνηση Πολιτών Ακρόπολη-Μακρυγιάννη SOS και το Δίκτυο Οργανώσεων και Πολιτών για το Ιστορικό Κέντρο της Αθήνας (Υπογραφές στο: Οχι κτίρια-μαμούθ δίπλα στην Ακρόπολη! Η Ακρόπολη κινδυνεύει και πάλι!!!). Με ανακοίνωσή του χθες ο Σύλλογος Ελλήνων Αρχαιολόγων σημειώνει ότι ασκείται μεγάλη πολεοδομική πίεση «από οικονομικά και άλλα συμφέροντα στην περιοχή του Μακρυγιάννη» και στις γύρω γειτονιές Φιλοπάππου, Κουκάκι. Κρούει τον κώδωνα του κινδύνου για «μη αναστρέψιμη αλλοίωση του περιβάλλοντος της Ακρόπολης» από την οικοδομική δραστηριότητα αν δεν μπουν φρένο και συγκεκριμένοι όροι, κάτι που ζητούν οι αρμόδιες υπηρεσίες του ΥΠΠΟ πάνω από 15 χρόνια. Ζητάει την απόσυρση του θέματος από το ΚΑΣ μέχρι να θεσμοθετηθεί άμεσα με Π.Δ. «ο έλεγχος υψών στην ευρύτερη περιοχή της Ακρόπολης»... αλλά και δραστική μείωση του συντελεστή δόμησης και µείωση ύψους των κτιρίων έως τα 21 μ. συνολικά.  ",https://www.efsyn.gr/tehnes/art-nea/240358_sto-trapezi-xana-xenodoheio-poy-krybei-tin-akropoli
Culture,efsyn.gr,«Αντίο» στον δικό μας Περικλή,"11.04.2020, ", efsyn.gr ,"Η «Εφημερίδα των Συντακτών» θρηνεί τον χαμό ενός δικού της ανθρώπου. Αποχαιρετούμε με πόνο καρδιάς τον Περικλή Κοροβέση. Τον άνθρωπο που από την πρώτη ημέρα του συνεταιριστικού μας εγχειρήματος στάθηκε δίπλα μας -ενεργό μέλος του συνεταιρισμού- κοσμώντας τις σελίδες της εφημερίδας μας. Ο Περικλής τις τελευταίες ημέρες έδωσε μια μεγάλη μάχη -όχι κατά του κορονοϊού- σε νοσοκομείο της Αθήνας. Το Σάββατο κατέληξε, οι ιδέες του όμως παραμένουν ζωντανές στο μυαλό μας. Ο Περικλής Κοροβέσης γεννήθηκε στις 20 Ιουλίου 1941 στο Αργοστόλι Κεφαλληνίας. Σπούδασε Θέατρο με τον Δημήτρη Ροντήρη, σημειολογία με τον Ρολάν Μπαρτ και παρακολούθησε μαθήματα των Πιερ Βιντάλ-Νακέ, Μαρσέλ Ντετιέν, Κορνήλιου Καστοριάδη και άλλων στο Παρίσι. Από μικρή ηλικία μετείχε στο μαχητικό δημοκρατικό κίνημα της Αριστεράς. Φυλακίστηκε και βασανίστηκε επί Χούντας. Συγγραφικό έργο Το πρώτο και πιο γνωστό του βιβλίο είναιοι «Ανθρωποφύλακες» (1969), όπου περιγράφονται τα βασανιστήρια στα οποία προέβαινε η Χούντα των Συνταγματαρχών και η προσωπική του εμπειρία. Αρχικά κυκλοφόρησε κρυφά, αλλά αργότερα μεταφράστηκε σε πολλές γλώσσες. Έκτοτε έχει δημοσιεύσει και άλλα βιβλία, όπως «Αριστερή Ανακύκλωση», «Παράπλευρες καθημερινές απώλειες», «Γυναίκες ευσεβείς του πάθους», «Η πολιτική βία είναι πάντοτε φασιστική», «Στο κέντρο του περιθωρίου», κ.ά. Εκτός από πεζά, έχει συγγράψει και θεατρικά (πχ. Tango Bar), αλλά και παιδικά έργα. Αρθρογραφία Έχει εργαστεί ως αρθρογράφος στις εφημερίδες «Ελευθεροτυπία», «Η Εποχή» και στην «Εφημερίδα των Συντακτών». Επίσης, έχει συνεργαστεί με διάφορα περιοδικά, πολιτικά ή λογοτεχνικά, όπως η «Γαλέρα» και ο «Σχολιαστής». Πολιτική Το 1998 εκλέχθηκε δημοτικός σύμβουλος στο Δήμο Αθηναίων, με το συνδυασμό του Λέοντα Αυδή (ΚΚΕ). Ο Περικλής Κοροβέσης υπήρξε βουλευτής του ΣΥ.ΡΙΖ.Α. στο ξεκίνημάτου. Συγκεκριμένα το 2007 εκλέχθηκε στην Α΄περιφέρεια Αθηνών. Μετείχε στη Διαρκή Επιτροπή Μορφωτικών Υποθέσεων της Βουλής και ήταν μέλος της Διπλωματικής Αντιπροσωπείας για τη φιλία και συνεργασία με τα κοινοβούλια της Γεωργίας, της Νότιας Αφρικής και Σουηδίας. Το 2009 αποχώρησε από το κόμμα. Όταν έγραφε τη  μαρτυρία του για τα βασανιστήρια που υπέστη από τα στελέχη της χουντικής ασφάλειας , το 1969, ο Κοροβέσης πίστευε ότι θα γίνει ηθοποιός. Άλλωστε, αυτό είχε σπουδάσει κοντά στον Δημήτρη Ροντήρη, μέχρι τότε. Μόνο που η εμπειρία των βασανιστηρίων και κυρίως η επιλογή του, μόλις διέφυγε στο εξωτερικό, να καταγράψει όσα υπέστη σ’ ένα μικρό βιβλιαράκι που κυκλοφόρησε αρχικά σε 25 πολυγραφημένα αντίτυπα στη Γενεύη, τον άλλαξε οριστικά. Οι «Ανθρωποφύλακες» από ταπεινό φυλλαδιάκι έγινε γνωστό βιβλίο μέσα σε λίγες εβδομάδεςσεόλο τον κόσμο.",https://www.efsyn.gr/tehnes/media/238830_antio-ston-diko-mas-perikli
Culture,efsyn.gr,«Το φύλλο» του Βασίλη Βασιλικού στην «Εφ.Συν.- Σαββατοκύριακο»,"13.04.2020, ", efsyn.gr ,"«Το φύλλο» του Βασίλη Βασιλικού θα προσφέρει η «Εφημερίδα των Συντακτών» το ερχόμενο Σαββατοκύριακο. Πρόκειται για το πρώτο βιβλίο της τριλογίας του σημαντικού συγγραφέα, που αποτελεί μια πολεμική φωνή ενός εξεγερμένου νέου των σίξτις,μια ροκ αυθεντική φωνή αγέραστη. Μαζί με την Τριλογία του Στρατή Τσίρκα και το Κιβώτιο του Αρη Αλεξάνδρου η Τριλογία του Βασιλικού, που φαίνεται να γράφτηκε προφητικά χτες για τα προβλήματα και τις ανάγκες τού σήμερα,συνιστά βιβλίο-σταθμό στην ιστορία της νεοελληνικής μας λογοτεχνίας. Το Φύλλο είναι ένα ουρλιαχτό-μανιφέστο που εκφράζει με απελευθερωτικό τρόπο τις πιο ανήσυχες φωνές της σύγχρονης Οικολογίας Το Πηγάδι είναι η προφητική, δαντική παρωδία του μεταβιομηχανικού, σημερινού κόσμου. Η φράση στο τέλος μιλά από μόνη της: «Οι γιατροί που τον εξέτασαν στην Καβάλα είπαν πως πέθανε από άγνωστο ιό» Το Αγγέλιασμα, μια καφκική αλληγορία, αποτελεί τολμηρή και ταυτόχρονα συγκινητική καταγγελία του καπιταλιστικού κόσμου ως ολοκληρωτικής απάτης ",https://www.efsyn.gr/tehnes/media/239077_fyllo-toy-basili-basilikoy-stin-efsyn-sabbatokyriako
Culture,efsyn.gr,Σάρωσε τα βραβεία Ίρις η «Ευτυχία»,"14.04.2020, ", efsyn.gr ,"Η ταινία «Ευτυχία» του Άγγελου Φραντζή ήταν η μεγάλη νικήτρια των φετινών κινηματογραφικών βραβείων Ίρις, αποσπώντας 8 βραβεία. Η ταινία με θέμα τη ζωή της στιχουργού Ευτυχίας Παπαγιαννοπούλου κέρδισε τα βραβεία: Α΄ ανδρικού ρόλου (Πυγμαλίων Δαδακαρίδης), Β΄ Γυναικείου Ρόλου (Κάτια Γκουλιώνη), Β΄ Ανδρικού Ρόλου (Θάνος Τοκάκης), Μακιγιάζ (Δήμητρα Γιατράκου), Ήχου (Νίκος Μπουγιούκος, Κώστας Βαρυμποπιώτης, Άρης Λουζιώτης), Ενδυματολογίας (Ιουλία Σταυρίδου), Σκηνογραφίας (Μιχάλης Σαμιώτης, Γιάννης Παπαδόπουλος) και φυσικά το βραβείο της καλύτερης ταινίας. Σε μια πραγματικά  πολύ καλή χρονιά για το ελληνικό σινεμά , όχι μόνο γιατί η «Ευτυχία» έφτασε τις 650 χιλιάδες και βάλε εισιτήρια, αλλά και γιατί καλλιτεχνικά (μέσα και η ταινία του Αγγελου Φραντζή) είχαμε πολλές εξαιρετικές δουλειές, δυστυχώς ο κορονοϊός μάς έκοψε τις γιορτές. Η ενδέκατη απονομή των βραβείων έγινε on line. Οι υποψηφιότητες για όλες τις κατηγορίες των βραβείων ανακοινώθηκαν από τον πρόεδρο της Ακαδημίας Γιώργο Τσεμπερόπουλο και τη συμβολαιογράφο Ουρανία Μικρού. Η Ελληνική Ακαδημία Κινηματογράφου (ΕΑΚ) και η Στέγη του Ιδρύματος Ωνάση, διοργάνωσαν την τελετή σε live streaming όπου και ανακοινώθηκαν οι νικητές. Βραβείο Ειδικών Εφέ Για την ταινίαCosmic Candy: Γιώργος και Ρούλης Αλαχούζος, Γιάννης Αγελαδόπουλος, Ανδρέας Χέλμης, Γιώργος Φουκαράκης Βραβείο Μακιγιάζ Για την ταινίαΕυτυχία: Δήμητρα Γιατράκου Βραβείο Ήχου Για την ταινίαΕυτυχία: Νίκος Μπουγιούκος, Κώστας Βαρυμποπιώτης, Άρης Λουζιώτης Βραβείο Ενδυματολογίας Για την ταινίαΕυτυχία: Ιουλία Σταυρίδου Βραβείο Σκηνογραφίας Για την ταινίαΕυτυχία: Μιχάλης Σαμιώτης, Γιάννης Παπαδόπουλος Βραβείο Πρωτότυπης Μουσικής Για την ταινίαWinona: Δεσποινίς Τρίχρωμη, The Boy Βραβείο Μοντάζ Για την ταινίαWinona: Νίκος Πάστρας Βραβείο Φωτογραφίας Για την ταινίαΖίζοτεκ: Χριστίνα Μουμούρη Βραβείο Β’ Γυναικείου Ρόλου Για την ταινίαΕυτυχία: Κάτια Γκουλιώνη Βραβείο Β’ Ανδρικού Ρόλου Για την ταινίαΕυτυχία: Θάνος Τοκάκης Βραβείο Α’ Γυναικείου Ρόλου Για την ταινίαΤο θαύμα της θάλασσας των Σαργασσών: Αγγελική Παπούλια Βραβείο Α’ Ανδρικού Ρόλου Για την ταινίαΕυτυχία: Πυγμαλίων Δαδακαρίδης Βραβείο Σεναρίου Για την ταινίαΑπόστρατος: Ζαχαρίας Μαυροειδής Βραβείο Πρωτοεμφανιζόμενου Σκηνοθέτη Για την ταινίαCosmic Candy: Ρηνιώ Δραγασάκη Βραβείο Σκηνοθεσίας Για την ταινίαΤο θαύμα της θάλασσας των Σαργασσών: Σύλλας Τζουμέρκας Βραβείο Μικρού Μήκους Ταινίας Κινουμένων Σχεδίων & Εμψύχωσης (Animation) Για την ταινίαHeatwave: Φωκίων Ξένος Βραβείο Ταινίας Μικρού Μήκους Τεκμηρίωσης (Ντοκιμαντέρ) Για την ταινίαΟ Χειροπαλαιστής: Γιώργος Γούσης Βραβείο Ταινίας Μικρού Μήκους Για την ταινίαElectric Swan: Κωνσταντίνα Κοτζαμάνη Βραβείο Μεγάλου Μήκους Ταινίας Τεκμηρίωσης (Ντοκιμαντέρ) Για την ταινίαΌταν ο Βάγκνερ συνάντησε τις ντομάτες: Σπύρος Μαυρογένης, Ρέα Αποστολίδη, Γιούρι Αβέρωφ, Μαριάννα Οικονόμου Βραβείο Μεγάλου Μήκους Ταινίας Μυθοπλασίας Για την ταινίαΕυτυχία: Διονύσης Σαμιώτης ",https://www.efsyn.gr/node/239307
Culture,efsyn.gr,Υποχρεωτική η πώληση εφημερίδων από σούπερ μάρκετ και μίνι μάρκετ,"11.04.2020, ", ΕΦ.ΣΥΝ. ,"Υποχρεωτική είναι πλέον η πώληση εφημερίδων από τα εμπορικά καταστήματα λιανικής πώλησης τροφίμων (σούπερ μάρκετ και μίνι μάρκετ), σύμφωνα με εγκύκλιο που υπογράφει ο γενικός γραμματέας Εμπορίου και Προστασίας Καταναλωτή και η οποία δημοσιεύτηκε προχθές (37593/9.4.2020). Η εγκύκλιος βασίζεται στη σχετική υπουργική απόφαση (υπ. αριθ. 31927/21-03-2020) και αναφέρει ρητά ότι η πώληση εφημερίδων είναι υποχρεωτική, συμπληρώνοντας ότι στην ίδια κατηγορία περιλαμβάνονται και τα τηλεοπτικά περιοδικά. Υπενθυμίζεται ότι το θέμα ανέδειξε η «Εφ.Συν.» όταν λόγω του υποχρεωτικού λουκέτου στα καταστήματα λιανικής εκατοντάδες σημεία πώλησης εφημερίδων σε όλη την Ελλάδα, ανάμεσά τους και περίπτερα, αναγκάστηκαν να κλείσουν. Τη θέση της «Εφ.Συν.» υιοθέτησαν στη συνέχεια η Ενωση Ιδιοκτητών Εφημερίδων, οι ενώσεις εργαζομένων στον Τύπο αλλά και το πρακτορείο διανομής και τελικά έγινε δεκτό και από την κυβέρνηση. Ηδη οι εφημερίδες έχουν τοποθετηθεί σε αρκετές εκατοντάδες σούπερ μάρκετ, που αποτελούν σχεδόν το μοναδικό σημείο καθημερινής επαφής των πολιτών με την αγορά. Για τους αναγνώστες η απόφαση και η σχετική εγκύκλιος σημαίνει ότι μπορούν να αναζητούν την εφημερίδα στο σούπερ μάρκετ της γειτονιάς ή να επισημαίνουν στον υπεύθυνο του καταστήματος την υποχρέωσή του να τοποθετήσει και εφημερίδες. Το θέμα επισημαίνουν με ανακοίνωσή τους και τα Διοικητικά Συμβούλια της Ομοσπονδίας και των Ενώσεων Συντακτών της Ελλάδας (ΠΟΕΣΥ, ΕΣΗΕΑ, ΕΣΗΕΜΘ, ΕΣΗΕΠΗΝ, ΕΣΗΕΘΣΤΕ-Ε και ΕΣΠΗΤ), που σε επιστολή τους προς τους συναρμόδιους υπουργούς αναφέρουν ότι παρά την Πράξη Νομοθετικού Περιεχομένου που δημοσιεύτηκε στο ΦΕΚ 68 Α/20-3-2020 και την απόφαση του υπουργείου Ανάπτυξης και Επενδύσεων (αριθμ. 31927/ΦΕΚ Β'/945/21-3-2020), δεν υπάρχει συμμόρφωση, κυρίως στην περιφέρεια και λιγότερο στην πρωτεύουσα. «Οι διευθύνσεις των αλυσίδων υπεραγορών (σούπερ μάρκετ) στην Περιφέρεια, παραπέμπουν την απόφαση στις ελληνικές καλένδες, καθώς προφασίζονται αδυναμία στην εφαρμογή της. Επικαλούνται ότι οι αποφάσεις δεν έχουν ληφθεί από τα Δ.Σ. των μεγάλων εταιρειών που εκπροσωπούν και άλλες δικαιολογίες, με αποτέλεσμα ο Τύπος να στερείται σημείων διάθεσης και πώλησης», αναφέρουν οι ενώσεις και ζητούν παρέμβαση των υπουργών για συμμόρφωση των υπόχρεων. «Ο Τύπος αποτελεί τη ραχοκοκαλιά της ενημέρωσης ιδιαίτερα στις τοπικές κοινωνίες, αποτυπώνοντας με την προσπάθεια των συναδέλφων μας, έγκυρα και με σοβαρότητα, όλα τα γεγονότα», τονίζουν οι ενώσεις στην επιστολή τους.",https://www.efsyn.gr/tehnes/media/238809_ypohreotiki-i-polisi-efimeridon-apo-soyper-market-kai-mini-market
Culture,efsyn.gr,«Η πανδημία θα παρασύρει και τεράστιες ποσότητες λάσπης»,"12.04.2020, ",Έφη Μαρίνου,"Υπολογίζεται πως μέσω του live streaming οι προβολές παραστάσεων από το ρεπερτόριο του θεάτρου Πορεία έχουν δεχτεί πάνω από 600 χιλιάδες views μέχρι τώρα, ενώ μέχρι τη Μ. Τετάρτη όπου θα παρουσιαστεί η μεγάλη του επιτυχία «Η μεγάλη χίμαιρα», αναμένεται να φτάσουν το ένα εκατομμύριο. Διαδικτυακοί επισκέπτες όχι μόνο από την Ελλάδα αλλά πάνω από 40 χώρες στην Ευρώπη, την Αγγλία, τον Καναδά, την Τουρκία, το Ηνωμένο Βασίλειο, τη Νότια Αφρική. Μέσα σ’ αυτές τις αντίξοες για το θέατρο συνθήκες που έχει φέρει η πανδημία, φαίνεται ότι η επιλογή των βιντεοσκοπημένων αρχειακών παραστάσεων είναι μια κάποια λύση για τους πολίτες που μένουν σπίτι. Η ανταπόκριση αυτή είναι εντυπωσιακή, λέει ο Δημήτρης Τάρλοου, σε κινητοποιεί να σκέφτεσαι πάνω στην επίδραση της τέχνης, την παρηγορία που μπορεί να προσφέρει σε καιρούς δύσκολους. Επικοινωνούν μαζί μας άνθρωποι από πολλές περιοχές της Ελλάδας που δεν ξέραμε ότι παρακολουθούν τη δουλειά μας. Μια δασκάλα π.χ. από τη Σίκινο μας ζήτησε διαδικτυακή συνεργασία για να φέρει τα παιδιά σε επαφή με το θέατρο. Πριν από δύο μέρες είχα μια συγκινητική τηλεφωνική επικοινωνία με τον Πίτερ Μπρουκ και τη Μαρί-Ελέν Ετιέν με αφορμή την προβολή της παράστασης «The Man Who». Είχα να μιλήσω πολλά χρόνια μ’ αυτόν τον σοφό διανοούμενο. Κρατάω αυτό που μου είπε: «Η πανδημία μέχρι να τελειώσει θα μας φέρει μεγάλη ζημιά, θα θρηνήσουμε θύματα, όμως συγχρόνως θα παρασύρει τεράστιες ποσότητες βρομιάς και λάσπης αφήνοντας καθαρό ό,τι πραγματικά χρειαζόμαστε από εδώ και πέρα». Με το «Δόξα κοινή», την τελευταία μας παράσταση στο θέατρο Πορεία πάνω στον έρωτα και την ποίηση, ήταν σαν να επέλεγα διαισθητικά μια πράξη παρεμβατική, όχι ακτιβιστική. Νομίζω πως μέσα σ’ αυτή τη νέα κατάσταση που ζούμε πρέπει να κινηθούμε στον ίδιο δρόμο, της παρέμβασης. Οχι μόνο για τη σωτηρία του πλανήτη, για λιγότερες εκπομπές διοξειδίου, για λιγότερη μόλυνση του περιβάλλοντος, αλλά για λιγότερη μόλυνση των ανθρώπινων σχέσεων. Για λιγότερη μόλυνση των ίδιων των ψυχών μας. Αυτός ο θανατηφόρος ιός πέρασε στον άνθρωπο τόσο γρήγορα και απότομα όσο γρήγορα περνάει σήμερα η πληροφορία δημιουργώντας το ανάλογο σοκ. Το θέατρο πηγάζει μέσα από την ανάγκη για κοινωνικότητα. Ο περιορισμός, η επιβεβλημένη για προστασία απόσταση του ενός από τον άλλον, στο μέλλον θα αυξήσει την ανάγκη για επικοινωνία καθώς θα διαπιστώσουμε το ουσιαστικό που μας έχει λείψει. Η επόμενη μέρα δεν γίνεται να μας βρει τους ίδιους. Οταν καταρρέει η παγκόσμια οικονομία τι να πεις για το θέατρο; Τι να πεις για παραγωγές, για χρήματα που μπαίνουν σ’ ένα τρύπιο βαρέλι, για την εκμετάλλευση των ηθοποιών από θέατρο σε θέατρο, από πρόβα σε πρόβα; Η οικονομική πληγή θα είναι μεγάλη, όμως μεγάλη θα είναι και η ανάγκη του κοινού για κάτι διαφορετικό. Η νέα συνθήκη μπορεί να μεταβάλει το μοντέλο δημιουργίας από την πλευρά των καλλιτεχνών. Σήμερα που μεγάλα φεστιβάλ, συνέδρια, γιγαντιαίες παραγωγές θεαμάτων έχουν τιναχτεί στον αέρα, σκέφτομαι πως το αγαθό τού να παράγεις, να ταξιδεύεις και να μοιράζεσαι είχε αγγίξει έναν κορεσμό. Ο τρόμος που δημιουργούσε ο πληθωρισμός ίσως γεννήσει την ανάγκη για τα αναγκαία, όχι για τα περισσότερα. Ισως υπάρξει μια στροφή σε κάτι πιο εσωτερικό, πιο προσωπικό. Οι καλλιτέχνες π.χ. αντί για «τέχνη για όλα τα γούστα» να συλλάβουμε κάτι πιο ωφέλιμο και να το μοιραστούμε με λιγότερους ενδεχομένως αλλά με τρόπο ουσιαστικό, λυτρωτικό. Στην εποχή της παγκοσμιοποίησης, δοκιμάζεται ο ουμανισμός όχι στη θεωρία αλλά στην πράξη. Πώς αντιπαραβάλλεται απέναντι στον πραγματισμό, τον κυνισμό της οικονομίας και των αριθμών, πώς αποτυπώνεται στη μεγάλη κλίμακα που αφορά τα έθνη ώς την ατομική συμπεριφορά, των πολιτών που στοκάρουν απολυμαντικά. Θα διαπιστώσουμε την ασημαντότητά μας, πόσο ελάχιστοι είμαστε απέναντι στη φύση, στον θεό, πόσο έλειπε η αρμονία στις διακηρυγμένες κοσμοθεωρίες μας. Μια ευκαιρία να δούμε καλύτερα τα πράγματα που αφορούν τη ζωή μας, να σκεφτούμε, να αναρωτηθούμε, να αφουγκραστούμε τον διπλανό. «Η Μεγάλη Χίμαιρα» του Μ. Καραγάτση σε σκηνοθεσία Δημήτρη Τάρλοου Τι σημαίνει ν’ αλλάξουμε; Το ερώτημα πρέπει να το στρέψει ο καθένας προς τον εαυτό του, να το κάνει προσωπικό όπως έγινε σήμερα το ζήτημα της ατομικής ευθύνης σ' ένα καθολικό πλάνο επιβίωσης. Ξέρω ότι αν βγω κινδυνεύω αλλά και οι υπόλοιποι, άρα κρύβομαι. Ομως αυτή η ατομική πράξη ευθύνης αποτυπώνει και τη συλλογική δύναμη. Εχουμε επιδείξει ώς τώρα μια αξιοθαύμαστη δύναμη, κατάκτηση που δίνει ώθηση προς κάτι μεγαλύτερο, πιο υψηλό, πιο ενωμένο. Η δοκιμασία μάς φέρνει αντιμέτωπους με το στοίχημα του πώς θα διαχειριστούμε τη νέα πραγματικότητα, πώς θα αντιμετωπίσουμε τον άνθρωπο, τον άλλον. Κάποιες συμπεριφορές δεν είναι ακριβώς φιλάνθρωπες, οι περισσότερες όμως είναι, κι αυτό μετράμε. Δεν τρέφω αυταπάτες ότι θα συμβεί κάποια κοσμογονική αλλαγή, ο άνθρωπος θα επανέλθει στις συνήθειές του, το παγκόσμιο σύστημα έχει τρόπους αυτορύθμισης γιατί αλλιώς θα μιλούσαμε για αφανισμό, θα επιβίωναν οι ανθεκτικότεροι και οι πλουσιότεροι. Η επόμενη μέρα για το θέατρο προφανώς θα έχει τεράστιες δυσκολίες. Το θέαμα επλήγη περισσότερο καθώς απαιτεί σύναξη, εγγύτητα. Θα δούμε το ψυχικό αποτύπωμα που μας άφησε, πώς θα επηρεάσει τη σχέση ηθοποιών-θεατών. Δεν θα εκπλαγώ αν οι άνθρωποι του θεάτρου επινοήσουν νέους τρόπους προσέγγισης. Σε συνθήκη πολέμου γινόμαστε γενναίοι, εφευρετικοί, πιο λιτοί, περισσότερο άμεσοι και ειλικρινείς ώστε να παρασύρουμε τον κόσμο στη διαδρομή του θεάτρου. Θα βρούμε τις ιδέες, τους τρόπους να συνεχίσουμε με πολλούς ή λίγους από κάτω.  Προβολές από 10.00 π.μ. έως 10.00 π.μ. της επόμενης ημέρας (https://poreiatheatre.com/) ■ Σήμερα: «Η Αγριόπαπια» του Ερρίκου Ιψεν, σε σκηνοθεσία Δημήτρη Τάρλοου (2017) ■ 12/4: «Τρεις Αδερφές» του Αντόν Τσέχοφ, σε σκηνοθεσία Δημήτρη Τάρλοου (2016) ■ 13/4: «Οι Τρειςευτυχισμένοι» του Ευγένιου Λαμπίς, σε σκηνοθεσία Γιάννη Χουβαρδά (2017) ■ 14/4: «Μιράντα» βασισμένο στην «Τρικυμία» του Σέξπιρ σε διασκευή και σκηνοθεσία Οσκαρας Κορσουνόβας (2016) ■ 15/4: «Η Μεγάλη Χίμαιρα» του Μ. Καραγάτση, σε διασκευή Στρατή Πασχάλη, σκηνοθεσία Δημήτρη Τάρλοου (2015) ",https://www.efsyn.gr/tehnes/theatro/238904_i-pandimia-tha-parasyrei-kai-terasties-posotites-laspis
Culture,efsyn.gr,"Σε online μονοπάτια εκδότες, βιβλιοπώλες και αναγνώστες","11.04.2020, ",Βένα Γεωργακοπούλου,"Ντριν. Κάποια παραγγελία φτάνει στο σπίτι. Κι αυτή δεν δημιουργεί άγχος, απολυμάνσεις, δουλειές με φούριες, δεν είναι σακούλες από το σουπερμάρκετ, τίγκα ίσως σε κορονοϊούς. Μόνο να χοροπηδάς από χαρά σε κάνει. Γιατί είναι ένα μικρό ή μεγάλο πακετάκι με βιβλία, από μεγάλο e-shop, εκδοτικό οίκο ή ακόμα καλύτερα από το βιβλιοπωλείο της γειτονιάς σου. Κλειστήκαμε στο σπίτι, ο καθένας με τους φόβους και τις αγωνίες του. Αλλά δεν ξεχνάμε ότι ο χώρος του βιβλίου, πάντα εύθραυστος και με προβλήματα, χτυπιέται σκληρά από τον κορονοϊό. Θελήσαμε να κάνουμε μια πρώτη καταγραφή της κατάστασης -είναι πολύ νωρίς για να ξέρουν και οι ίδιοι οι άνθρωποι του χώρου το εύρος του οικονομικού κόστους από το κλείσιμο των βιβλιοπωλείων. Κανείς δεν ξέρει πόσο θα διαρκέσει το lockdown. Μια απλή εικόνα του πώς συνεχίζει τη ζωή του το βιβλίο μέσα από on line κυρίως μονοπάτια μας δίνουν τρεις εκδότες και δύο βιβλιοπώλες. Κάνουν λίγες πρώτες επισημάνσεις. Για το πώς πάνε οι πωλήσεις. Για τα βιβλία στα οποία καταφεύγουν οι αναγνώστες. Περιγράφουν τις μεγάλες δυσκολίες που αντιμετωπίζουν κάθε μέρα λειτουργώντας και αυτοί, όπως οι περισσότερες επιχειρήσεις, με έναν πρωτόγνωρο τρόπο. Ξαναλένε για χιλιοστή φορά τι ήθελαν, θέλουν και θα θέλουν από τη μεριά της πολιτείας. Γιατί φοβούνται το μετά, την ύφεση, που το βιβλίο θα την πληρώσει σκληρά. ΑΝΝΑ ΠΑΤΑΚΗ  (εκδόσεις Πατάκη) Το κόστος για τον χώρο του βιβλίου θα είναι μεγάλο, εξαρτάται και από το πόσο θα κρατήσουν τα μέτρα. Ενας μήνας κλειστά βιβλιοπωλεία αντιμετωπίζεται. Τέσσερις, όμως; Και δεν ξέρουμε και πώς θα είναι ο κόσμος μετά. Αν θα έχει χρήματα, αν θα έχει ξεφοβηθεί αρκετά ώστε να βγει να πάει να αγοράσει βιβλία. Μιλάω συνέχεια με ξένους εκδότες, βλέπω τους Ιταλούς να προσπαθούν από τα σπίτια τους να σχεδιάσουν πράγματα, σαν να είναι σίγουροι ότι τον Σεπτέμβριο μπορούν να γίνουν. Εγώ δεν είμαι σίγουρη για τίποτα, υπάρχει μια μεγάλη αβεβαιότητα και όλα είναι δύσκολα για όλους. Γιατί είμαστε και μια αλυσίδα, ο ένας κλάδος επηρεάζει τον άλλο. Κρατάμε την ψυχραιμία μας με τη σκέψη «όπως όλοι και μεις». Και ελπίζοντας ότι δεν θα κρατήσει πολύ. Η πολιτεία δεν μπορεί να πατήσει ένα κουμπί και να τα λύσει όλα. Μπήκαμε στις ρυθμίσεις για ΚΑΔ. Κάτι είναι. Αλλά αυτό που ελπίζω να καταλάβει είναι να μην αφήνει πια τρύπες σε κανονικές συνθήκες. Αν είχαμε λύσει κάποια προβλήματα, ο χώρος του βιβλίου θα ήταν τώρα περισσότερο οχυρωμένος και προετοιμασμένος. Για παράδειγμα, οι κρατήσεις συγγραφέων και μεταφραστών. Κάνουμε συνεχώς διαβήματα και οχτώ μήνες τώρα τίποτα δεν έχει ξεκαθαριστεί. Οσο πιο ορθολογικά ζει μια κοινωνία, τόσο καλύτερα αντιμετωπίζει μια έκτακτη συνθήκη. Αυτό που απομένει στην αγορά του βιβλίου είναι οι οnline πωλήσεις σε ηλεκτρονικά βιβλιοπωλεία και σάιτ εκδόσεων, αλλά και οι τηλεφωνικές παραγγελίες. Κατ’ αρχήν, σίγουρα υπάρχει αύξηση. Το δείγμα είναι μικρό, δεν σου επιτρέπει να βγάλεις ασφαλή συμπεράσματα. Αλλες είναι οι ενδιαφέρουσες επισημάνσεις. Είναι τόσο ωραίο να βλέπεις να πουλιέται μεγάλη ποικιλία τίτλων και να δουλεύει το βάθος του καταλόγου σου, όχι μόνο τα νέα βιβλία και τα μπεστ σέλερ, αλλά και δύσκολα βιβλία, που χρειάζονται μεγαλύτερη συγκέντρωση. Γιατί ξέρεις ότι έχεις πολύ χρόνο και ίσως έχεις κάνει λίγο πίσω από το επείγον της ζωής που σε τράβαγε κάθε μέρα. Μου κάνει εντύπωση που παραγγέλνουν πολλοί το «Σχεδίασμα για μια αυτοανάλυση» του Μπουρντιέ - από τα αγαπημένα μου βιβλία, δεν το έπαιρνε κανείς. Επίσης την «Κατάσταση εξαίρεσης» του Τζόρτζιο Αγκάμπεν, αλλά, εντάξει, είναι λογικό, γιατί έχει κι ένα στοιχείο επικαιρότητας, αναφέρεται στο πώς και αν οι δημοκρατικοί θεσμοί αντέχουν σε ακραίες καταστάσεις. Βλέπω, όμως, και πολλή κλασική λογοτεχνία, αλλά, και ξαφνικά, ένα βιβλίο του Σαμ Σέπαρντ, το «Ο άλλος μέσα του», που δεν είχε κινηθεί. Υπάρχει εξήγηση. Στα ηλεκτρονικά βιβλιοπωλεία έχεις τη δυνατότητα πλοήγησης, ανακαλύπτεις βιβλία που δεν τα βλέπεις στους πάγκους του κανονικού, είναι στα ράφια ή πουθενά. Δεν έχεις μπροστά σου μόνο τα καινούργια και φανταχτερά, έχεις περισσότερες επιλογές, παίρνεις βιβλία που δεν θα έπαιρνες. Η μεγαλύτερη έκρηξη είναι, βέβαια, στο παιδικό βιβλίο. Οι γονείς πρέπει να απασχολήσουν τα παιδιά στο σπίτι, τα παραμύθια και τα βιβλία δραστηριοτήτων έχουν μεγάλη πέραση. Να, ίσως, και κάτι καλό που θα μας μείνει, να ανακαλύψουν τα παιδιά το βιβλίο. Ευκαιρία, βέβαια, να μείνoυν και οι αγορές online στη ζωή μας. Αλλά ως συμπλήρωμα. Γιατί θέλουμε να βγαίνουμε έξω, να μπαίνουμε σε βιβλιοπωλεία. Ολα μπορούν να γίνονται διαδικτυακά, αλλά με τι κόστος; Στις εκθέσεις βιβλίου, τα πιο σημαντικά είναι αυτά που ανακαλύπτεις επί τόπου, εκεί που δεν το περίμενες, πέρα από αυτά που ήδη προγραμμάτιζες και έκλεινες από μια οθόνη. Ναι, ετοιμάζουμε νέες εκδόσεις, αν κρατήσει πολύ αυτό, θα αναγκαστούμε να τις βγάλουμε με κλειστά βιβλιοπωλεία. Τι να κάνουμε; Για την ώρα, προσπαθώ να ασχολούμαι με πράγματα που η φρενίτιδα της καθημερινότητας τα άφηνε πίσω. Βελτιώνω, ας πούμε, τα κείμενα και τα βιογραφικά των συγγραφέων στο σάιτ μας. Ξεσκονίζουμε κι εμείς το σπίτι μας. ΑΡΓΥΡΗΣ ΚΑΣΤΑΝΙΩΤΗΣ  (εκδόσεις Καστανιώτη) Το οικονομικό πλήγμα είναι μεγάλο, προσωπικά δεν είμαι αισιόδοξος. Αλλά δεν αφορά ειδικά τον χώρο του βιβλίου. Οι εκδοτικές επιχειρήσεις ενταχθήκαμε στις ευνοϊκές ρυθμίσεις για ΚΑΔ που η λειτουργία τους ανεστάλη ή πλήττεται. Είναι κάτι που βοηθάει. Λείπουν, όμως, τα ειδικά μέτρα για το βιβλίο. Οι Γάλλοι ανακοίνωσαν ένα μεγάλο πακέτο στήριξης συγγραφέων, βιβλιοπωλείων και μικρών εκδοτών, οι Γερμανοί το ίδιο, με ακόμα μεγαλύτερα ποσά. Αυτό θα πει «άμεση» βοήθεια. Η Λίνα Μενδώνη ανακοίνωσε αυτά που ήδη έπρεπε να υπάρχουν, τα άσχετα με την κρίση, τα αυτονόητα, εξωστρέφειες και τέτοια. Ολα γενικά, τίποτα το συγκεκριμένο. Απ’ ό,τι μαθαίνω από πελάτες μας, βιβλιοπώλες με e-shop, υπάρχει όντως εκτόξευση ηλεκτρονικών παραγγελιών σε σχέση με την περίοδο πριν από τον κορονοϊό. Οσο κι αν ανέβει, όμως, δεν μπορεί να υποκαταστήσει την κανονικότητα. Δεν είμαστε Αμερική, όπου η Αmazon, ελλείψει μέτρων προστασίας, έκλεισε τα βιβλιοπωλεία, πόλεις ολόκληρες δεν έχουν ούτε ένα, και οι online αγορές βιβλίων είναι η κανονικότητα. Και υπολογίστε ότι ο κόσμος είναι μουδιασμένος, δεν ξέρει τι θα του ξημερώσει, σκέφτεται ότι θα ζήσει χειρότερη ύφεση, δεν μπορεί να ξοδεύει από δω κι από κει. Η άνοδος των ηλεκτρονικών πωλήσεων στην παρούσα φάση έχει βάλει το βιβλίο σε δεύτερη μοίρα, προτεραιότητα έχουν τα είδη πρώτης ανάγκης. Αλλωστε online ψώνιζαν κυρίως όσοι έψαχναν προσφορές -και, φυσικά, οι κάτοικοι της επαρχίας. Δεν το υποτιμώ, βέβαια, το online και θα χαρακτήριζα «οάσεις» μέσα στην κρίση βιβλιοπωλεία σαν την «Πρωτοπορία», την «Πολιτεία», τον «Ευριπίδη», τον «Ιανό», που κάνουν καλή δουλειά. Προσπαθούμε να τροφοδοτούμε έγκαιρα με βιβλία μας τα online βιβλιοπωλεία, αλλά κι αυτά που παίρνουν τηλεφωνικές παραγγελίες. Είχαμε και την τύχη να έχουμε βγάλει την «Πανούκλα» του Καμί, που τη ζητάει πάρα πολύ ο κόσμος -όπως και βιβλία για παιδιά και εφήβους. Αύξηση πωλήσεων έχουν και τα ψηφιακά βιβλία, αλλά και δεκαπλασιασμός να υπάρχει, δεν λέει και πολλά, τα νούμερα πριν ήταν πολύ χαμηλά. Λόγω πάντως της υποψηφιότητας για Booker International βγάλαμε σε e-book το «Τυλ, ο σαλτιμπάγκος» του Ντάνιελ Κέλμαν, παλιότερη έκδοσή μας, ευκαιρία να εμπλουτίζουμε σιγά σιγά κι αυτόν τον κατάλογό μας. Δίνουμε και δωρεάν μέσω της ιστοσελίδας μας 24 ψηφιακά βιβλία Ελλήνων συγγραφέων, καθώς και δύο που αφορούν δημιουργική απασχόληση στο σπίτι για παιδιά, όπως το «365 μέρες χωρίς τηλεόραση» -πάνω από 30 χιλιάδες «κατέβηκαν» από τότε που έκλεισαν τα σχολεία. Το ίδιο εκτιμήθηκαν και τα λογοτεχνικά, έχουν «κατεβεί» πάνω από 7 χιλιάδες φορές αυτή την περίοδο. ΚΩΣΤΑΣ ΠΑΠΑΔΟΠΟΥΛΟΣ  (εκδόσεις Ποταμός) Eίναι μεγάλη η ζημιά, γιατί το βιβλίο, μην κοροϊδευόμαστε, δεν είναι είδος πρώτης ανάγκης. Κανονικά, θα έπρεπε να υπάρχουν ήδη προγράμματα στήριξης για ανάγνωση (βιβλιοθήκες), για συγγραφείς και εκδότες, όπως συμβαίνει σε άλλες χώρες - Γαλλία, Σκανδιναβία και αλλού. Εγώ επιμένω ότι δεν υπάρχει ελπίδα αν δεν ληφθούν σοβαρά μέτρα από την πολιτεία. Η στήριξη μέσω ρυθμίσεων για ΚΑΔ κάτι είναι, αλλά χρειάζονται ειδικά μέτρα για το βιβλίο. Προχωρήσαμε πρόσφατα στη δημιουργία ενός νέου φορέα, του Ανεξάρτητου Συλλόγου Εκδοτών Βιβλίου (ΑΣΕΒ). Ναι, υπάρχει πολυδιάσπαση στην αντιπροσώπευση του χώρου, είναι πρόβλημα, αλλά τελικά είναι σαν μην υπάρχει κανένας. Εμείς κάνουμε δύο σαφείς προτάσεις. Η πρώτη και πολύ απλή είναι: βιβλιοθήκες. Σήμερα, αύριο, όχι κάποτε θα... Η υγειονομική κρίση είναι ευκαιρία να αποκτήσει και η χώρα μας βιβλιοθήκες. Η κατ’ έτος αγορά του μεγαλύτερου μέρους της εκδοτικής παραγωγής από τη μια είναι ευεργετική για τους εκδότες, από την άλλη αναγεννά τις βιβλιοθήκες. Δεν είναι ούτε δώρα, ούτε κουπόνια, ούτε επιχορηγήσεις, είναι μια πολιτική απόφαση από την οποία το Δημόσιο βγαίνει κερδισμένο αποκτώντας τον πλούτο της πνευματικής παραγωγής, και οι εκδότες στηρίζονται με τον τρόπο που γίνεται στις περισσότερες χώρες του πλανήτη, μια σπάνια περίπτωση win-win. Το δεύτερο που ζητάμε είναι μηδενικός ΦΠΑ. Είναι αίτημα πανευρωπαϊκό, το έχουν ήδη ψηφίσει στην Αγγλία, θα ισχύσει από την 1η Δεκεμβρίου. Τώρα, στα του κορονοϊού, η ζημιά πάει πολύ μακριά. Ας πούμε ότι ανοίγουν αύριο τα βιβλιοπωλεία. Είμαστε όλοι άφραγκοι και ειδικά οι μανιακοί με το βιβλίο είναι αυτοί που δεν έχουν πολλά χρήματα. Για την ώρα αρκούμαστε στις ηλεκτρονικές πωλήσεις. Βλέπουμε μια κάποια εκτίναξή τους σε δυο-τρία μεγάλα μαγαζιά («Πολιτεία», «Πρωτοπορία»). Προσπαθούμε να ανταποκριθούμε στις παραγγελίες τους, αλλά και σ’ αυτές που γίνονται κατευθείαν στο δικό μας online, στο σάιτ του «Ποταμού». Δεν είναι εύκολη υπόθεση αυτές τις μέρες τα ταχυδρομεία και τα κούριερ. Να κάτι άλλο που θα έπρεπε ως εκδότες να έχουμε ήδη λύσει - ο εκσυγχρονισμός της οργάνωσης του κλάδου επείγει. Να έχουμε, δηλαδή, ήδη προχωρήσει σε σύμβαση με μια εταιρεία κούριερ. Αλλά αυτό απαιτεί πια χρήματα που δεν θα τα έχουμε. Οσο για νέες εκδόσεις, είμαστε όλοι επιφυλακτικοί στο να αναλάβουμε κόστος παραγωγής. Γίνονται τα προεκτυπωτικά -μεταφράσεις, διορθώσεις, επιμέλεια. Οι εκτυπωτικές επιχειρήσεις είναι μεν ανοιχτές, αλλά έχουν κι αυτές σοβαρά προβλήματα. Ο πρώτος, ο Θοδωρής Βασιλόπουλος, διαχειρίζεται μεγάλα βιβλιοπωλεία και ένα πλούσιο και δυνατό e-shop, που σήμερα μόνο αυτό λειτουργεί. Δουλεύει σκληρά από το πρωί μέχρι τα μεσάνυχτα και δεν προλαβαίνει. Η δεύτερη, η Αλεξάνδρα Μπίζη, ψυχή των αγαπημένων, τρισχαριτωμένων, ενημερωμένων «Πλειάδων» στο Παγκράτι, προσπαθεί να τα βγάλει πέρα με τις τηλεφωνικές παραγγελίες. ΘΟΔΩΡΗΣ ΒΑΣΙΛΟΠΟΥΛΟΣ  (ιδιοκτήτης βιβλιοπωλείων «Ευριπίδης») Υπάρχει κατακόρυφη αύξηση στις online παραγγελίες, έχουν τετραπλασιαστεί. Ο κόσμος ψάχνει να βρει μια διέξοδο, να προμηθευτεί από κάπου τα βιβλία του, και εμπιστεύεται κυρίως τα μεγάλα βιβλιοπωλεία. Το πρόβλημα είναι, βέβαια, ότι έχει διαταραχτεί η τροφοδοτική αλυσίδα. Εννοώ ότι όλοι διαθέτουμε ένα στοκ ασφαλείας, που έχει, όμως, σχέση με την κανονική μας πορεία. Οσο μεγαλύτερα τα βιβλιοπωλεία, τόσο μεγαλύτερο το στοκ για να έχουμε τη δυνατότητα να καλύψουμε ένα διάστημα μέχρι να ανατροφοδοτηθούμε από τον εκδότη. Αυτή τη στιγμή, όμως, μόνο οι μεγάλοι εκδότες λειτουργούν κανονικά. Αλλά το βιβλίο δεν είναι πέντε εκδότες, είναι εκατοντάδες. Οι μικροί εκδοτικοί οίκοι είναι οι περισσότεροι κλειστοί και όσοι λετουργούν, υπολειτουργούν. Δέχονται, δηλαδή, παραγγελίες, τις εκτελούν μετά από ραντεβού, που πηγαίνεις εσύ και τα παίρνεις ή μέσω μεταφορικής εταιρείας. Αλλα τότε το παιχνίδι έχει σχεδόν χαθεί, γιατί οι μεταφορικές αντιμετωπίζουν τεράστιο πρόβλημα -και είναι λογικό. Δίνουμε τεράστια μάχη για να τα βγάλουμε πέρα. Στο τέλος θα φανεί τι θα έχουμε καταφέρει. Πόσο μάλλον που κι εμείς ως επιχείρηση είμαστε υποχρεωμένοι να λειτουργούμε με βάση τις συνθήκες. Οσο κι αν εμείς έχουμε κρατήσει ένα μεγάλο μέρος του προσωπικού μας, υπάρχουν κι αυτοί που έκαναν χρήση του δικαιώματος είτε να δουλεύουν εξ αποστάσεως είτε να μη δουλέψουν καθόλου (οικογενειάρχες, με παιδιά, γι’ αυτούς προέχει η υγεία τους). Ολο αυτό το σκηνικό είναι δύσκολο, παρότι δουλεύουμε από το πρωί μέχρι τα μεσάνυχτα. Οχι, η αύξηση των παραγγελιών με τίποτα δεν αντισταθμίζει το κόστος από το κλείσιμο των βιβλιοπωλείων μας. Και τα έξοδα (υπερωρίες κ.λπ.) είναι πολύ μεγαλύτερα από την κανονική, καθημερινή λειτουργία τους. Νιώθουμε όμως την ανάγκη να φροντίζουμε τους πελάτες μας, να είμαστε όσο το δυνατόν πιο συνεπείς σ’ αυτούς που μας εμπιστεύονται. Φεύγουν πάρα πολύ τα παιδικά βιβλία και όλα εκείνα που έχουν σχέση με μάθηση εξ αποστάσεως, αλλά και είναι υπερθετικά σε ένα μάθημα (πώς να γίνεις καλύτερος στα μαθηματικά)... Επίσης πωλούνται πολύ τα βιβλία αυτοβελτίωσης. Ειδικά σε μας δουλεύει πολύ και η λογοτεχνία. Και, κάτι πολύ ενδιαφέρον, επειδή έχουμε μεγάλη βιβλιογραφία και στοκ στη λογοτεχνία, φεύγει πολύ ο «πίσω κατάλογος», όχι τα πρώτα σε πωλήσεις βιβλία. Το κακό είναι ότι δεν μπορείς να έχεις στοκ μεγάλο από ένα βιβλίο ποίησης, που ξαφνικά ζητιέται από πολλούς πελάτες. Πιο εύκολο είναι να έχεις πενήντα και εκατό κομμάτια στα καταστήματά σου από το τελευταίο μπεστ-σέλερ. Η «Πανούκλα» του Καμί φεύγει πολύ, ούτε ο Καστανιώτης δεν θα το φανταζόταν ότι θα μπορούσε να πουλήσει τόσο πολύ. Επίσης τα βιβλία του Χαράρι, ιδίως το «21 μαθήματα για τον 21ο αιώνα», όλα τα ελληνικά πρόσφατα μπεστ-σέλερ όπως η «Δέσποινα» του Αύγουστου Κορτώ, όλα τα αστυνομικά του «Μεταίχμιου». Γενικά πουλιούνται τα πάντα. ΑΛΕΞΑΝΔΡΑ ΜΠΙΖΗ  (ιδιοκτήτρια βιβλιοπωλείου «Πλειάδες») Εμείς κάνουμε δωρεάν παραδόσεις κατ’ οίκον. Παίρνουμε παραγγελίες με τηλέφωνο και μέιλ. Ετσι κι αλλιώς κάναμε και πριν παραδόσεις. Οι τηλεφωνικές, κυρίως, παραγγελίες έχουν αυξηθεί πάρα πολύ. Πάνω από 50%. Αλλά με τίποτα δεν καλύπτεται το κενό, η κίνηση, με κλειστό το βιβλιοπωλείο μας, έχει πέσει κατακόρυφα. 70% με 80%. Είμαστε ως επιχείρηση στις ευνοϊκές ρυθμίσεις, κάτι είναι, αλλά λίγο. Αυτή τη στιγμή τα πράγματα στα μικρά βιβλιοπωλεία είναι «ο σώζων εαυτόν σωθήτω». Και δεν ξέρω αν πραγματικά είναι δυνατόν να γίνει κάτι στον χώρο του βιβλίου, γιατί υπάρχει πολυδιάσπαση. Οχτακόσιοι σύλλογοι. Οι Γάλλοι είναι δεκαπλάσιοι από μας κι έχουν έναν φορέα. Είναι πολύ δύσκολο να υπάρξει κάποια συνεννόηση. Το μόνο που σκέφτομαι και επιμένω να κρατάμε όρθιες τις «Πλειάδες» είναι ότι έχουμε δημιουργήσει μια τόσο θερμή και εμπιστοσύνης σχέση με τον κόσμο που πρέπει να τη διατηρήσουμε. Είναι κι αυτοί πολύ υποστηρικτικοί. Ευτυχώς για την ώρα έχουμε αρκετό στοκ, αλλά επειδή οι εκδοτικοί οίκοι υπολειτουργούν, κυρίως οι μικροί, δεν είναι πάντα εύκολο να βρούμε κάποια βιβλία ή αργούμε. Και μας ζητάνε τα πάντα, την «Πανούκλα», φυσικά, αλλά και μεγάλα κλασικά και καλή ελληνική λογοτεχνία, τα δικά μας πεδία, δηλαδή. Και πάντα έχουμε προσφορές και εκπτώσεις.",https://www.efsyn.gr/tehnes/ekdoseis-biblia/238870_se-online-monopatia-ekdotes-bibliopoles-kai-anagnostes
Culture,efsyn.gr,Διαδικτυακή συναυλία στις 21.00: Να νικήσει η ζωή!,"12.04.2020, ", efsyn.gr ,"Διαδικτυακή συναυλία διοργανώνεται σήμερα στις 21.00 το βράδυ με πολλού γνωστούς Έλληνες καλλιτέχνες και σχήματα από την πρωτοβουλίαCovid19: Κανένας Μόνος / Καμία Μόνη. Το βράδυ της Κυριακής δυναμώνουμε την ένταση και τις φωνές μας για να ξορκίσουμε τον φόβο και να νιώσουμε πιο δυνατοί και δυνατές. Παρακολουθείστε live τη συναυλία  Η ανακοίνωση των διοργανωτών: Κυριακή βράδυ δυναμώνουμε την ένταση στα σαλόνια και στα μπαλκόνια και ακούμε μουσικάρες. Για να ξορκίσουμε τον φόβο. Για να νιώσουμε πιο δυνατοί και δυνατές. Στους καιρούς της καραντίνας δεκάδες καλλιτέχνες μας στέλνουν από τις αυλές τους, τα μπάνια, τις κουζίνες και τα σαλόνια τους βίντεο με τραγούδια. Τραγούδια που ξέρουμε και που δε ξέρουμε, παραδοσιακά και έντεχνα, χιπ χοπ και ροκ, πανκ και ska, μουσικές που μας φέρνουν πιο κοντά και μουσικές που μας ταξιδεύουν.  Στην πρωτοβουλία μας ανταποκρίθηκαν οι: Stathis Arabatzis -Στάθης Αραμπατζής, Νένα Βενετσάνου / Nena Venetsanou, Άγγελος Βλαϊκούδης-Aggelos Vlaikoudis, Κάτια Γέρου, Φοίβος Δεληβοριάς/Foivos Delivorias, Δρομολάγνοι, Ζαχαριουδάκης Δημήτρης / Zaharioudakis Dimitris Fan Page, Δάφνη Ζουρνατζή, Κέρινες Ζωές, Νικηφόρος Κοσμάς, Τάσος Κοφοδήμος (Λάργκο Largo), Αλέξανδρος Κτιστάκης (Alexandros Ktistakis), Βασίλης Λαμπράκης, Μακαβού Κατερίνα / Makavou Katerina Fan Page, Μεράντζας Γιώργος / Merantzas Giorgos Fan Page (Μουσικοί: Δημήτρης Σίντος, Μανώλης Πάππος, Dasho Kurti, Δέσποινα Σπανού), Μόνιμος Κάτοικος (Monimos Katoikos), Πάνος Μπούσαλης - Panos Bousalis, Νατάσα Μποφίλιου, Dimitris Mystakidis / Δημήτρης Μυστακίδης, Ξάνθος Παπανικολάου (Bazooka), Κατερίνα Πολέμη (Katerina Polemi), Φώτης Σιώτας, Ρήγας Σκεπετάρης, Γιώργος Φουντούκος, Martha Frintzila / Μάρθα Φριντζήλα, Alex K (The Last Drive), Bailemos, CHICKN, JazzMatazz 3 w/ Güneş Demir, Fulya Özlem, Ozan Çoban (İstanbul), Magic De Spell, Mc Yinka, Moa Bones, Renovatio, Tiny Jackal. Και τους ευχαριστούμε όλους και όλες πολύ πολύ. Ακόμα θα θέλαμε να ευχαριστήσουμε ιδιαίτερα τον Φοίβο Δεληβοριά, την Νένα Βενετσάνου και τον Αλέξανδρο Κτιστάκη που μας εμπιστεύτηκαν καινούργιο ανέκδοτα τραγούδια τους που θα παρουσιαστούν την Κυριακή το βράδυ από την σελίδα μας στο Facebook.  Να πούμε ακόμα πως υπήρξαν δεκάδες καλλιτέχνες που θα ήθελαν αλλά δεν κατάφεραν να μας στείλουν κάτι μέσα στο χρονοδιάγραμμα που είχαμε και τους ευχαριστούμε και αυτούς πολύ. Όπως και τον Γιώργο Μεράντζα και την Κάτια Γέρου που δεν έγραψαν κάτι ειδικά για εμάς αλλά μας χάρισαν βίντεο από παλιότερες παραστάσεις τους που θα προβληθούν στο τέλος της συναυλίας μας. Η ανταπόκριση και η διάθεση προσφοράς όλων μας γέννησε δύναμη.  Κυριακή βράδυ λοιπόν τα λέμε στη συναυλία. Καλέστε τους φίλους σας και συντονιστείτε στη σελίδα μας Covid19: Κανένας Μόνος / Καμία Μόνη!  Για να μην μείνει κανείς μόνος – καμία μόνη. Για να νικήσει η ζωή!",https://www.efsyn.gr/tehnes/art-nea/238996_diadiktyaki-synaylia-stis-2100-na-nikisei-i-zoi
Culture,efsyn.gr,127 εκατ. δολάρια για τη μάχη ενάντια στον κορονοϊό,"21.04.2020, ", ΕΦ.ΣΥΝ. ,"«Σας ευχαριστώ  από τα βάθη της καρδιάς μου που παρακολουθήσατε το #TogetherAtHome, που συμμετείχατε σε αυτήν την παγκόσμια στιγμή γενναιοδωρίας και διαδώσατε θετικές, τρυφερές σκέψεις. Σας αγαπάμε». Ο μουσικός μαραθώνιος των έξι ωρών είχε μόλις τελειώσει και η Lady Gaga μέσω Twitter ευχαριστούσε το κοινό σε όλο τον κόσμο που με τόση θέρμη συμμετείχε στην πρωτοβουλία που από μέρες ετοίμαζε. «One World: Together Αt Home» είχε τίτλο η φιλανθρωπική συναυλία που πραγματοποιήθηκε στις 18 Απριλίου σε συνεργασία με τον Παγκόσμιο Οργανισμό Υγείας (WHO) και την οργάνωση Global Citizen με στόχο τη συγκέντρωση χρημάτων για τη στήριξη των εργαζομένων στην Υγεία, οι οποίοι δίνουν μάχη ενάντια στον Covid-19. Αντρέα Μποτσέλι, Σελίν Ντιόν, Lady Gaga, Λανγκ Λανγκ Είχε, λοιπόν, πολλούς λόγους να είναι χαρούμενη η Lady Gaga: είχε καταφέρει να συγκεντρώσει στις οθόνες του πλανήτη περίπου 100 τραγουδιστές και συγκροτήματα (από τους Rolling Stones, τον Πολ ΜακΚάρτνεϊ, τον Τομ Τζόουνς, τη Σελίν Ντιόν και τον Τζον Λέτζεντ ώς την Μπίλι Αϊλις και τον Αντρέα Μποτσέλι), ηθοποιούς (Μάθιου ΜακΚόναχι, Λουπίτα Νιόνγκο κ.ά.), αθλητές, σταρ της τηλεόρασης και προσωπικότητες (Μισέλ Ομπάμα), είχε ακούσει τις «φίλες» της, Μπιγιονσέ και Αλίσια Κις, να στέλνουν το δικό τους μήνυμα συμπαράστασης στους Αφροαμερικανούς, που όπως είπαν στις Ηνωμένες Πολιτείες έχουν πληγεί δυσανάλογα από την πανδημία. «Αυτός ο ιός σκοτώνει μαύρους ανθρώπους σε εξαιρετικά ανησυχητικό ποσοστό εδώ στην Αμερική», είπε η Μπιγιονσέ τονίζοντας πως το 57% των θανατηφόρων περιστατικών στο Χιούστον ήταν Αφροαμερικανοί. Πώς μεταφράζονται όλα αυτά σε χρήματα; Τα ταμεία της «πρωτοβουλίας» γέμισαν με 127 εκατομμύρια δολάρια. Σύμφωνα με τις πρώτες εκτιμήσεις, ο ΠΟΥ θα λάβει περίπου 55 εκατομμύρια, τα οποία θα διαθέσει στις έρευνες για το εμβόλιο για τον κορονοϊό, ενώ 72,8 εκατομμύρια θα δοθούν σε φιλανθρωπικές οργανώσεις. ● Αν χάσατε τη συναυλία, μπορείτε να την δείτε εδώ:  https://www.youtube.com/watch?v=87-ZFjLfBAQ  ",https://www.efsyn.gr/node/240098
Culture,efsyn.gr,"«Το φύλλο», η ανταρσία ενός νέου...","16.04.2020, ",Δημήτρης Γκιώνης,"Η «Εφ.Συν.» προσφέρει στους αναγνώστες της ακόμη ένα βιβλίο του Βασίλη Βασιλικού, μετά «Το ελικόπτερο» (13 Δεκεμβρίου 2019). Είναι «Το φύλλο», το πρώτο της τριλογίας του συγγραφέα -τα άλλα δύο είναι «Το πηγάδι» και «Το αγγέλιασμα»-, που -όλα - κυκλοφόρησαν προς το τέλος της δεκαετίας του ’50, αρχές του ’60, όταν δηλαδή ο συγγραφέας ήταν μεταξύ 20-25 ετών, και θα προσφερθούν επίσης στους αναγνώστες της «Εφ.Συν.». Βιβλία που εντυπωσίασαν με την τόλμη και τη δυναμικότητα της γραφής τους. Στα χρόνια που ακολούθησαν ο Βασιλικός συνέγραψε και κυκλοφόρησε δεκάδες βιβλίων, κατακτώντας επάξια ξεχωριστή θέση στα ελληνικά και τα διεθνή γράμματα, ενώ παράλληλα διέπρεψε και σε θεσμικά πόστα. Ως συγγραφέας ο Βασιλικός τιμήθηκε το 2017 με το κρατικό Μεγάλο Βραβείο Λογοτεχνίας για το σύνολο του έργου του, ενώ στις πρόσφατες εθνικές εκλογές εξελέγη πρώτος βουλευτής Επικρατείας με τον ΣΥΡΙΖΑ, χωρίς ωστόσο να πάψει ποτέ να είναι συγγραφέας. Θα συνεχίσω το παρόν κείμενο με μερικά αποσπάσματα από κριτικές όταν κυκλοφόρησε «Το φύλλο» (περιλαμβάνονται στον τόμο με τον γενικό τίτλο «Τριλογία», που κυκλοφόρησε πριν από 13 χρόνια από τις εκδόσεις Τόπος, με τα τρία βιβλία, που διαβάζονται ωστόσο και ανεξάρτητα). ● Αριστοτέλης Σαΐνης (Αντί Επιλόγου στις Εκδόσεις Τόπος):  «Η εκδοτική περιπέτεια της τριλογίας αρχίζει το 1955, όταν μια πρώτη γραφή του Πηγαδιού, ο πυρήνας στην πραγματικότητα της νουβέλας, δημοσιεύεται στο περιοδικό Νέα Εστία. Το κείμενο ολοκληρώνεται το 1957. Το Φύλλο γράφτηκε μεταξύ 1957 και 1959 και Το Αγγέλιασμα το 1960 “μέσα σε δεκαπέντε μέρες μετά από μια εγχείρηση περιτονίτιδας στην Ιθάκη της Νέας Υόρκης”. Τελικά οι νουβέλες εκδόθηκαν με έξοδα του συγγραφέα και κυκλοφόρησαν αυτοτελώς, με απόσταση λίγων μηνών μέσα στο 1961». ● Αρης Μαραγκόπουλος (στις Εκδόσεις Τόπος):  «Το Φύλλο είναι πράγματι ένα μανιφέστο της Οικολογίας. Ποιας Οικολογίας; Οχι εκείνης που διευθύνεται (και κατευθύνεται) από τεχνοκράτες των Υπουργείων Περιβάλλοντος. Αλλά εκείνης που διαπιστώνει ότι η σχέση του Ανθρώπου με το Περιβάλλον είναι πρωτίστως σχέση πνευματική/υπαρξιακή: διαρκούς αναστοχασμού, εμπειρικής παιδείας, αειφόρου πολιτισμού». ● Κ([ώστας] Πορφύρης (εφ. «Αυγή», 11/7/1961):  «Ενα βιβλίο γεμάτο απελπισία και πίκρα, μ’ όλα τα στοιχεία όμως για την ελπίδα και τη χαρά». ● Παύλος Π. Ναθαναήλ (περ. «Ηπειρωτική Εστία», 11/1/1961):  «O Βασίλης Βασιλικός ξεχωρίζει ανάμεσα σ’ όλους τους συγκαιρινούς του πεζογράφους, πάνω απ’ όλα, για τη βαθύτατη και αναμφισβήτητη καλλιέργειά του». ● Απόστολος Σαχίνης (περ. «Εποχές», 3/1963):  «Με Το Φύλλο εισβάλλει στη νεότερη πεζογραφία με το στοιχείο του παράλογου. Ωστόσο με τον τρόπο αυτό ο συγγραφέας πραγματώνει την πρόθεσή του: εκφράζει την ανταρσία ενός νέου προς τη συμβατική ζωή της ρουτίνας». ● Ζακ Λακαριέρ (περ. «Mercure de France», Αύγ. 1965):  «Ο διηνεκής εφιάλτης που ζει ο ήρωας του Βασιλικού χρωματίζεται ωστόσο από το χιούμορ, ένα χιούμορ τρυφερό και θηριώδες». ● Αντρέας Καραντώνης (24 σύγχρονοι πεζογράφοι):  «Ο Βασιλικός είναι κατά κάποιο τρόπο ο Ρεμπώ της πεζογραφίας μας. Δεκαεννιά χρόνων –λίγο πιο μεγάλος από τον έφηβο Ρεμπώ– είχε γράψει κι’ όλας και τυπώσει τη Διήγηση του Ιάσονα, δηλαδή το Μεθυσμένο καράβι του». ● Λίνος Πολίτης (Ιστορία της νεοελληνικής λογοτεχνίας):  «Ο Βασιλικός εξέφρασε με καινούργια μοντέρνα γλώσσα, μια γλώσσα πυκνή και πολυσήμαντη, τη διάλυση, τη σύγχυση, την απογοήτευση, τη διαμαρτυρία τη φυγή – ό,τι χαρακτηρίζει και ό,τι αποτελεί την τέταρτη διάσταση της αινιγματικής εποχής του». ● Δημήτρης Ραυτόπουλος (περ. «Επιθεώρηση Τέχνης», 6/9/1962):  «Ο νέος συγγραφέας εκτοξεύει τα τρία βιβλία του στήνοντας έναν πετροπόλεμο – τον πρώτο ή τον τελευταίο του; – με ό,τι γύρω του τον προσβάλλει, τον αφαιρεί, τον αρνείται». Και τελειώνοντας:  «Το χρηματικό έπαθλο, που συνοδεύει το βραβείο [επειδή το Βραβείο των “12”, που του απονεμήθηκε το 1961 για την τριλογία, περιελάμβανε και κάποιο ποσό] θα με βοηθήσει να εξοφλήσω χρέη που έκανα για να τυπώσω τα βιβλία μου», απάντησε σε σχετική ερώτηση της Μαρίας Ρεζάν, σε συνέντευξη για την «Ελευθερία» (1/3/1062). Ετσι ξεκίνησε…",https://www.efsyn.gr/tehnes/ekdoseis-biblia/239586_fyllo-i-antarsia-enos-neoy
Culture,efsyn.gr,Δείτε 32 παραστάσεις στο YouTube,"16.04.2020, ", ΕΦ.ΣΥΝ. ,"Το Θέατρο του Νέου Κόσμου μάς καλεί να μείνουμε συντονισμένοι στο κανάλι του στο YouTube (https://www.youtube.com/channel/UCxmz OOobx4a1Fsg2qevBTgA). Μια κίνηση που στοχεύει στη διατήρηση της επικοινωνίας με τους θεατρόφιλους που μένουν σπίτι – όπως όλοι μας αυτές τις μέρες. Μια προσπάθεια για επαφή με το θέατρο, έστω και διαδικτυακά, αφού αυτό απαιτούν τα αναγκαία για τη δημόσια υγεία περιοριστικά μέτρα. «Οι βιντεοσκοπημένες παραστάσεις προσφέρονται στο κοινό με την επίγνωση ότι δεν μπορούν σε καμία περίπτωση να αντικαταστήσουν τη μοναδική εμπειρία του μοιράσματος αισθήσεων», σημειώνει το Θέατρο του Νέου Κόσμου, «σκέψεων και συναισθημάτων που προσφέρει το ζωντανό θέατρο. Και με την ελπίδα ότι σύντομα θα συναντηθούμε ξανά στους θεατρικούς χώρους με υγεία και ασφάλεια». Από τις 200 και πλέον παραστάσεις που έχει παρουσιάσει το Θέατρο του Νέου Κόσμου στην 23χρονη πορεία του, από το 1997 μέχρι σήμερα, προσφέρει τώρα μια ενδεικτική επιλογή που καλύπτει ένα ευρύ ρεπερτόριο για όλες τις ηλικίες (περιλαμβάνει έργα και για παιδιά και εφήβους). Τριάντα δύο παραστάσεις έχουν ήδη ανέβει στο YouTube, ενώ θα προστίθενται κι άλλες το επόμενο διάστημα. Ενδεικτικά, μπορείτε να δείτε: «Κοινός Λόγος» της Ελλης Παπαδημητρίου ● «Κοινός λόγος» της Ελλης Παπαδημητρίου (καλοκαίρι 1997). Η πρώτη παράσταση που ανέβηκε στο Θέατρο του Νέου Κόσμου, στην αυλή, με ιδανικό σκηνικό για το παιχνίδι της φθοράς και της μνήμης τα χαλάσματα που έστεκαν ακόμα εκεί. Σκηνοθεσία: Βαγγέλης Θεοδωρόπουλος. Παίζουν: Σούλα Αθανασιάδου, Ανθή Ανδρεοπούλου, Ολγα Δαμάνη, Μαρία Κατσανδρή, Τζίνη Παπαδοπούλου. ● «Δύο θεοί» του Λένου Χρηστίδη (1999-2000). Σκηνοθεσία: Βαγγέλης Θεοδωρόπουλος. Παίζουν: Γεράσιμος Γεννατάς, Μανώλης Μαυροματάκης, Ντίνη Ρέντη, Γιώργος Μακρής, Αλέξανδρος Τσακίρης. Η παράσταση εγκαινίασε τον Κάτω Χώρο του Θεάτρου του Νέου Κόσμου. ● «Τρωάδες» του Ευριπίδη» (2010). Μετάφραση: Παντελής Μπουκάλας. Σκηνοθεσία: Βαγγέλης Θεοδωρόπουλος. Παίζουν: Λυδία Κονιόρδου, Μαρία Καλλιμάνη, Μαρία Κίτσου, Μιχάλης Οικονόμου, Αμαλία Τσεκούρα, Ιωάννα Κανελλοπούλου, Ορέστης Τζιόβας κ.ά. ● «Εκκλησιάζουσες» του Αριστοφάνη (καλοκαίρι 2012). Απόδοση: Βασίλης Μαυρογεωργίου. Σκηνοθεσία: Βαγγέλης Θεοδωρόπουλος. Παίζουν: Δάφνη Λαμπρόγιαννη, Κώστας Κόκλας, Στράτος Χρήστου, Παντελής Δεντάκης, Νίκος Καρδώνης, Μαίρη Σαουσοπούλου, Γεωργία Γεωργόνη, Γιώργος Πυρπασόπουλος κ.ά. Η παράσταση παρουσιάστηκε στην Επίδαυρο, στο Ηρώδειο, αλλά και σε περιοδεία στα μεγάλα φεστιβάλ της χώρας. ● «Ο βυσσινόκηπος» του Αντον Τσέχοφ (2012-2013). Σκηνοθεσία: Παντελής Δεντάκης. Παίζουν: Μάκης Παπαδημητρίου, Μιχάλης Οικονόμου, Κατερίνα Λυπηρίδου, Ομηρος Πουλάκης, Σύρμω Κεκέ, Δημήτρης Πασσάς, Σοφία Γεωργοβασίλη, Μαρία Γεωργιάδου κ.ά. «Αβελάρδος και Ελοΐζα» του Γ. Καλαβριανού ● «Αβελάρδος και Ελοΐζα» του Γιάννη Καλαβριανού (2014). Σκηνοθεσία: Γιάννης Καλαβριανός. Παίζουν: Γιώργος Γλάστρας, Ελένη Κοκκίδου, Χριστίνα Μαξούρη. ● «Λαμπεντούζα» του Αντερς Λουστγκάρτεν (2016-2017). Μετάφραση: Αγγελική Κοκκώνη. Σκηνοθεσία: Βαγγέλης Θεοδωρόπουλος. Παίζουν: Αργύρης Ξάφης, Χαρά-Μάτα Γιαννάτου. ● «Πέτρες στις τσέπες του» της Μαρί Τζόουνς (2017). Μετάφραση: Αγγελική Κοκκώνη. Σκηνοθεσία-Ερμηνεία: Μάκης Παπαδημητρίου, Γιώργος Χρυσοστόμου. ● «Με δύναμη από την Κηφισιά» των Δημήτρη Κεχαΐδη και Ελένης Χαβιαρά (2017-2018). Σκηνοθεσία: Δημήτρης Καραντζάς. Παίζουν: Λυδία Φωτοπούλου, Εμιλυ Κολιανδρή, Γαλήνη Χατζηπασχάλη, Ευδοξία Ανδρουλιδάκη. ● «Η τραγική ιστορία του Αμλετ, ενός πρίγκιπα της Δανίας» του Σέξπιρ (2019). Σκηνοθεσία: Εκτορας Λυγίζος. Παίζουν: Δήμητρα Βλαγκοπούλου, Κωνσταντίνος Ζωγράφος, Εκτορας Λυγίζος, Αρης Μπαλής, Ηρώ Μπέζου, Αινείας Τσαμάτης. ",https://www.efsyn.gr/tehnes/sinema/239595_deite-32-parastaseis-sto-youtube
Culture,efsyn.gr,Τα Πάθη της Μεγάλης Εβδομάδας με μουσικό πριόνι,"16.04.2020, ", ΕΦ.ΣΥΝ. ,"Κυκλοφορεί ένα άλμπουμ που αξίζει να αγοράσετε και σήμερα ακόμα, αν θέλετε να ενισχύσετε το συναίσθημα που γεννάται από τα Πάθη της Μεγάλης Εβδομάδας. Αλλά μπορείτε να το ακούσετε και πιο μετά. Και να το ευχαριστηθείτε το ίδιο. Λέγεται «Adagios From The Underground» και είναι οι ηχογραφήσεις που ακολούθησαν μετά τις δύο sold out συναυλίες που έδωσαν πέρυσι ο Νίκος Γιούσεφ (μουσικό πριόνι), η Ειρήνη Τηνιακού (πιάνο) και ο Γιώργος Κατσάνος στο υποσκήνιο της Αίθουσας Τριάντη του Μεγάρου Μουσικής Αθηνών. Το άλμπουμ κυκλοφόρησε ψηφιακά και σε διπλό βινίλιο από την Undeflow Records σε μία πολύ περίεργη, δυστυχώς, περίοδο. Γιώργος Κατσάνος, Ειρήνη Τηνιακού «Είναι ένα πρότζεκτ που συνδυάζει την αγάπη μου προς την κλασική μουσική με την αναζήτηση σε νέους ήχους και ιδιαίτερα την ambient τού σήμερα», λέει στην «Εφ.Συν.» ο Νίκος Γιούσεφ. «Ο λόγος που οδηγήθηκα στον συγκεκριμένο τίτλο ήταν η συγκυρία της πρώτης συναυλίας κατά την οποία παρουσιάστηκε ζωντανά, στο υποσκήνιο του Μεγάρου Αθηνών. Υποσκήνιο σημαίνει ο υπόγειος χώρος κάτω από τη σκηνή ίδιου μεγέθους που βοηθά να ανεβαίνουν σκηνικά ή για όποια τεχνική χρήση χρειάζεται στις όπερες. Οπότε όλα αυτά τα στοιχεία μαζί με την επιλογή των κομματιών έδωσαν το όνομα του άλμπουμ. Η Ειρήνη Τηνιακού παίζει πιάνο και επιμελήθηκε μουσικά πράγματα, όπως παρτιτούρες, εναρμόνιση και μεταγραφή. Ο Γιώργος Κατσάνος είναι υπεύθυνος για το moog synthesizer για τον ambient χαρακτήρα που θέλουμε να βγάλουμε, αλλά παίζει μέρη τσέλου ή φωνής εξίσου με άνεση». Τι περιέχει το άλμπουμ; Θα ακούσουμε τα adagios του Μπάρμπερ και του Αλμπινόνι, άριες από το «Κατά Ματθαίον Πάθη» του Μπαχ, το ζακυνθινό «Ινα τι» του Ιωάννη Πλανήτερου, το «Ave Maria» του Σούμπερτ, το adagio της «Σονάτας του Σεληνόφωτος» του Μπετόβεν, το «Mater Dolorosa» του Περγκολέζι, το «Lacrimosa» του Μότσαρτ και το «Η Τράτα» του Ν. Σκαλκώτα παιγμένα με μουσικό πριόνι, πιάνο και moog synth. «Η αρμονία του ήχου του, ισορροπώντας τα κλασικά κομμάτια με το ambient, δημιουργεί μια εξαιρετική μοναδική αίσθηση», εξηγεί ο Νίκος. «Η ακρόασή του στο σπίτι με ηρεμία είναι κάτι που δεν ζεις σε έναν συναυλιακό χώρο. Οταν ακούς live όμως το μουσικό πριόνι νιώθεις και τη δόνηση του μέταλλου στον χώρο. Για να σας δώσω ένα παράδειγμα: ακούστε μια καμπάνα από κοντά και ακούστε την από ηχείο». Τι ακριβώς όμως είναι αυτό το μουσικό πριόνι; Είναι τόσο... άγριο όσο ακούγεται; «Αγριο δεν είναι ποτέ ένα όργανο αλλά το στιλ ή ο τρόπος που παίζεις ένα είδος μουσικής», απαντά. «Τον ήχο του κάθε άλλο από άγριο τον λες. Μοιάζει με λυρική φωνή, με άνεμο, με κάτι που σε παραξενεύει αλλά σε τραβάει κοντά του. Το μουσικό πριόνι έχει μεγάλη τονική έκταση καθότι έχει έκταση τεσσάρων οκτάβων. Στην αρχή ξεκίνησα να παίζω με απλά πριόνια, όπως και όλοι οι “πριονάδες” το ίδιο. Μετά γνώρισα την Ελλη Δέλιου και διδάχτηκα την “κλασική” τεχνική του οργάνου». Η ηχογράφηση πραγματοποιήθηκε τον Ιανουάριο του 2020 στο Praxis Studio. Ο όρος adagio στα ιταλικά σημαίνει «με άνεση» και υπαγορεύει ένα άνετο και σχετικά αργό τέμπο του μουσικού κομματιού. Το underground είναι άποψη; Και με ποιο τρόπο συνδέεται με το mainstream; Ο Νίκος Γιούσεφ είναι κατασταλαγμένος: «Πες το και άποψη, για μένα είναι στάση το underground. Πολλοί μπερδεύουν τις ενορχηστρώσεις, τη σκηνογραφία και την ενδυματολογία με τη στάση αλλά, πιστέψτε με, δεν συναντώνται εύκολα αυτοί οι κόσμοι. Κάποιες στιγμές βέβαια σε κάποια φεστιβάλ, κυρίως με ροκ μπάντες, μπλέκονται τα πράγματα. Και για τους θεατές μοιάζουν όλοι ίδιοι. Αλλά δεν είναι. Κάποιος φίλος της underground σκηνής που καμιά φορά τον μπερδεύουν για mainstream, είπε ότι στη ζωή του πολλές φορές δεν ήξερε πού να πει ναι, αλλά πάντα ήξερε πού να πει όχι».",https://www.efsyn.gr/tehnes/239617_ta-pathi-tis-megalis-ebdomadas-me-moysiko-prioni
Culture,efsyn.gr,Πέντε ταινίες για την ξεχασμένη ανεμελιά της άνοιξης,"16.04.2020, ",Λήδα Γαλανού,"Ο Απρίλιος μέσιασε, η απομόνωσή μας έχει κλείσει έναν μήνα, η διάθεση αναζητά ανάσες ελαφρότητας, έστω για διάλειμμα, έστω για ένα βραδάκι στο μπαλκόνι. Παρακάτω, πέντε ολωσδιόλου διαφορετικές μεταξύ τους επιλογές, για την εβδομάδα που ανθίζουν οι πασχαλιές. «Columbus»  του Κογκονάντα, 2017. Με τους Τζον Τσο, Χέιλι Λου Ρίτσαρντσον, Πάρκερ Πόουζι. Ο Κορεάτης Τζιν βρίσκεται εγκλωβισμένος στο Κολάμπους της Ιντιάνα: επισκέπτεται και παρακολουθεί τον πατέρα του, παθιασμένο αρχιτέκτονα, που βρίσκεται σε κώμα. Οι μοναχικές διαδρομές του στην πόλη θα τον φέρουν κοντά στην Κέισι, μια κοπέλα αποφασισμένη να μείνει στο Κολάμπους για να υποστηρίξει την πρώην ναρκομανή, τώρα σε αποτοξίνωση μητέρα της, παρότι τα όνειρά της την καλούν αλλού. Δύο νέοι άνθρωποι στην ίδια πόλη, ένα διακριτικό, οικείο, εθιστικό ρομάντζο, μια διαδρομή στο απρόσμενα όμορφο Κολάμπους, στα πάρκα και στους κήπους του, στους δρόμους και στα κτίριά του, μια πανέμορφη φέτα ζωής με τη γλυκιά μελαγχολία της. Το βλέπουμε στο Amazon Prime. «Lawn dogs»  του Τζον Ντούιγκαν, 1997. Με τους Σαμ Ρόκγουελ, Μίσα Μπάρτον. Η Ντέβον είναι ένα δεκάχρονο κορίτσι που νιώθει να μην ταιριάζει πουθενά, ούτε και στον μοντέρνο οικισμό όπου έχει μόλις μετακομίσει με τους γονείς της. Ο μόνος άνθρωπος με τον οποίο νιώθει ότι μπορεί να επικοινωνήσει είναι ο Τρεντ, ο επίσης «αταίριαστος» νεαρός που κουρεύει το γκαζόν του συγκροτήματος – η σχέση των δυο τους γίνεται όλο και πιο ουσιαστική, όλο και πιο στενή, απόλυτα αθώα, παρότι οι ένοικοι δεν πρέπει να τη μάθουν ποτέ. Από τις πιο τρυφερές, πιο όμορφες, πιο πρωτότυπες ταινίες εκείνου που ονομάζαμε «ανεξάρτητο αμερικανικό σινεμά» τη δεκαετία του ’90, γεμάτη από ραστώνη σε ηλιόλουστα γρασίδια και πισίνες. Το βλέπουμε στο Amazon Prime. «Η κυρία εξαφανίζεται»  του Αλφρεντ Χίτσκοκ, 1938. Με τους Μάργκαρετ Λόκγουντ, Μάικλ Ρέντγκρεϊβ. Ενα μάτσο Βρετανοί, έχοντας διαμείνει σ’ ένα πανδοχείο σε μια χώρα της Κεντρικής Ευρώπης (μια χώρα-δημιούργημα της συγγραφέως Εθελ Λίνα Γουάιτ και του Αλφρεντ Χίτσκοκ, όπως και η λεπτομερής, φανταστική γλώσσα της), επιβιβάζονται σ’ ένα τρένο με προορισμό την Αγγλία. Ανάμεσά τους ένα παράνομο ζευγάρι, δύο φίλοι φανατικοί του κρίκετ, ένας ψυχίατρος, η ασθενής του και η συνοδός καλόγρια, μια όμορφη κακομαθημένη κληρονόμος, η Αϊρις, που προετοιμάζεται για γάμο και ο αφοπλιστικά εκκεντρικός, γι’ αυτό και τόσο γοητευτικός, μουσικολόγος Γκίλμπερτ. Οταν η Αϊρις διαπιστώσει ότι η παρέα της στο βαγόνι, η καλόβολη ηλικιωμένη κυρία Φρόι, έχει εξαφανιστεί, ο Γκίλμπερτ είναι ο μόνος επιβάτης που δέχεται να τη βοηθήσει στην αναζήτηση: όλοι οι υπόλοιποι έχουν δικούς τους λόγους ν’ αποκρύπτουν την αλήθεια. Στην ταινία που, ουσιαστικά, αποτέλεσε το διαβατήριό του για την Αμερική, ο Αλφρεντ Χίτσκοκ καταφέρνει κάτι μαγικό: να κάνει ένα αγωνιώδες θρίλερ μέσα στη φόρμα της… «ταινίας τρένου», να στήσει ένα απολαυστικό ρομάντζο, να βρει τον χρόνο για αξέχαστες κωμικές σκηνές, ν’ αναδείξει τη γυναικεία δύναμη και, μαζί, να κάνει μια πλήρη πολιτική και κοινωνική, σατιρική κριτική της Μεγάλης Βρετανίας στα πρόθυρα του πολέμου. Τη βλέπουμε στο YouTube, όπως και άλλες κλασικές public domain ταινίες. «Always be my maybe»  («Ισως για πάντα») της Νανάτσκα Καν, 2019. Με τους Αλι Γουόνγκ, Ράνταλ Παρκ (και τον Κιάνου Ριβς στον πιο ξεκαρδιστικό ρόλο της καριέρας του). Η Σάσα και ο Μάρκους είναι πιτσιρίκια, γείτονες και κολλητοί φίλοι, μεγαλώνουν μαζί στο Σαν Φρανσίσκο του ‘90. Οι γονείς της Σάσα, Βιετναμέζοι μετανάστες, δουλεύουν διαρκώς και την αφήνουν μόνη. Οι γονείς του Μάρκους, Κορεάτες μετανάστες, είναι μια δεμένη οικογένεια (η μαμά μαγειρεύει υπέροχα) που «υιοθετεί» τη Σάσα. Στο τέλος της εφηβείας, οι δύο φίλοι θα βουτήξουν για ένα βράδυ στη θάλασσα του έρωτα, με καταστροφικά αποτελέσματα και θα πάψουν να μιλούν για 15 χρόνια. Σήμερα η Σάσα, επιτυχημένη celebrity chef, θα επιστρέψει στην πόλη για ν’ ανοίξει το νέο εστιατόριό της. Ο Μάρκους έχει μείνει στο πατρικό του σπίτι, πίνει μπάφους, παίζει σε μικρά τοπικά μπαρ με την μπάντα του και βοηθά τον μπαμπά του σε ηλεκτρολογικές δουλειές. Οι δυο τους θα συναντηθούν και θα συνειδητοποιήσουν ότι οι ζωές τους έχουν τραβήξει διαφορετικά μονοπάτια - παρότι, είναι προφανές, το μόνο που θέλουν είναι να συναντηθούν στη γωνία. Τη δεκαετία που η ρομαντική κομεντί περνά... κρίση, αυτό είναι ένα από τα πιο χαριτωμένα δείγματα της εποχής. Το βλέπουμε στο Netflix. «Poirot – Third Girl»  του Νταν Ριντ. Με τον Ντέιβιντ Σάτσετ. Οχι κινηματογραφική ταινία, αλλά ένα επεισόδιο διάρκειας μιάμισης ώρας, της εμβληματικής σειράς του BBC, που υπάρχει ολόκληρο (όπως και πολλά ακόμα), ελεύθερα, στο YouTube, με αγγλικούς υπότιτλους. Σ’ αυτήν εδώ την ιστορία, ο Βέλγος ντετέκτιβ δέχεται την επίσκεψη της νεαρής Νόρμα που υποψιάζεται ότι ίσως έχει σκοτώσει κάποιον. Συμπτωματικά, στην πολυκατοικία της κοπέλας ζει και η Αριάδνη Ολιβερ, που θα επιμείνει να βοηθήσει τον Πουαρό στην έρευνά του. Από τα ωραιότερα αστυνομικά μυθιστορήματα της Αγκαθα Κρίστι, σε μια απολαυστική διασκευή του.",https://www.efsyn.gr/tehnes/sinema/239625_pente-tainies-gia-tin-xehasmeni-anemelia-tis-anoixis
Culture,efsyn.gr,Σχεδόν 14% η πτώση στις κυκλοφορίες εφημερίδων το 2019,"27.04.2020, ", efsyn.gr ,"Πολύ δύσκολο αν όχι ζοφερό διαγράφεται το μέλλον του ελληνικού Τύπου, καθώς συνεχίστηκε και το 2019 με αμείωτους ρυθμούς η μεγάλη πτώση στις πωλήσεις εφημερίδων και περιοδικών, σύμφωνα με την ΕΛΣΤΑΤ. Και πρέπει να σημειωθεί ότι ακόμη δεν έχει ερευνηθεί η επίπτωση της κρίσης που προκάλεσε η πανδημία στις κυκλοφορίες των έντυπων ΜΜΕ. Τα στοιχεία για το 2019 δείχνουν ότι το πολύ κοντινό χρονικά 2014 να είναι δυσθεώρητα μακρινό όσον αφορά στον αριθμό των φύλλων που πωλούνταν τότε και ήταν σχεδόν τα διπλάσια. Βάσει των στοιχείων της Ελληνικής Στατιστικής Αρχής, το 2019 σημειώθηκε μείωση σε σχέση με το 2018 στις συνολικές πωλήσεις των εφημερίδων κατά 13,7%, με την πτώση να καταγράφεται σε όλες τις επιμέρους κατηγορίες. Συνολικά, όλο το 2019 πωλήθηκαν 46.776.501 φύλλα ή 7.431.607 φύλλα λιγότερα από το 2018 (όταν το 2014 οι συνολικές πωλήσεις ανέρχονταν σε 95.404.106 φύλλα). Σημειώνεται ότι πτώση της τάξης του 5,9% είχε σημειωθεί το 2018 σε σχέση με το 2017. Ανά κατηγορία: Ανάλογη είναι η εικόνα και στα περιοδικά, οι συνολικές πωλήσεις των οποίων ανήλθαν πέρυσι σε 19.938.136 τεύχη ή κατά 658.155 τεύχη (πτώση 3,2%) λιγότερα σε σχέση με το 2018 (το 2014 οι συνολικές πωλήσεις ανέρχονταν σε 36.801.123 τεύχη). Μείωση 9,4% είχε σημειωθεί το 2018 σε σχέση με το 2017. Η σημαντικότερη μείωση, σε απόλυτες τιμές, κατά 19,4% παρατηρείται στις πωλήσεις των περιοδικών ποικίλης ύλης, ενώ μοναδική εξαίρεση στη ζοφερή αυτή εικόνα αποτελούν τα παιδικά- κόμικς και τα αθλητικά περιοδικά, όπου παρατηρείται αύξηση κατά 56,9% και 4,6%, αντίστοιχα. Όλα αυτά την ώρα που οι επιχειρήσεις Τύπου αγκομαχούν να αντιμετωπίσουν την κρίση πωλήσεων και υπάρχει τουλάχιστον κυβερνητική αβελτηρία στις εκκλήσεις για λήψη μέτρων υπέρ της ενίσχυσης του Τύπου, που έχει πληγεί πολλαπλά τόσο από την οικονομική κρίση των προηγούμενων χρόνων όσο και από την πανδημία σήμερα.",https://www.efsyn.gr/node/240817
Culture,efsyn.gr,Τους χειροκροτούν αλλά τους αφήνουν απλήρωτους,"27.04.2020, ", efsyn.gr ,"►Διαβάστε σήμερα στην «Εφ.Συν.» που κυκλοφορεί: Πρώτη κατοικία «Ψήνεται» επικοινωνιακή ρελάνς Μητσοτάκη με ολιγόμηνη παράταση προστασίας Στην αναμονή για τα 800 ευρώ 120.000 εργαζόμενοι Καθηγητές φροντιστηρίων και εργαζόμενοι με παράλληλη άμισθη πρακτική άσκηση ανάμεσα στις ομάδες δικαιούχων που δεν έχουν δει «φως» στους λογαριασμούς τους. ΕΡΓΑΝΗ, υπουργείο Εργασίας και ΣΕΠΕ οφείλουν άμεσες απαντήσεις Ιεροί κανόνες και πανδημίες Η Ιερά Σύνοδος έχει τη λύση για τη θεία μετάληψη Ιδιωτικές κλινικές Με... ατομική πρωτοβουλία η ιχνηλάτηση πιθανών κρουσμάτων Στον φακό της «Εφ.Συν.» Πάρτi αναθέσεων και για την απολύμανση των φυλακών Γιάνης Βαρουφάκης Η αλήθεια για την Αίγινα και τη δήθεν παραβίαση της καραντίνας Πρόταση ΑΠΘ και ιταλικών πανεπιστημίων Καθυστερήστε μέχρι 11 Μαΐου την άρση της καραντίνας ",https://www.efsyn.gr/node/240756
Culture,efsyn.gr,"Σχέδιο Β για την πρώτη κατοικία, μετά το «όχι» των δανειστών στην πρόταση της κυβέρνησης","17.04.2020, ", ΕΦ.ΣΥΝ. ,"Διαβάστε στο φύλλο της «Εφημερίδας των Συντακτών - Σαββατοκύριακο» που κυκλοφορεί εκτάκτως την Παρασκευή 17 Απριλίου: ►Σχέδιο Β για την πρώτη κατοικία, μετά το «όχι» των δανειστών στην πρόταση της κυβέρνησης ► Το Θέμα της «Εφ.Συν.»: Ένας μήνας καραντίνα ► Δημήτρης Κουτσούμπας (γενικός γραμματέας της Κ.Ε. του ΚΚΕ) ► Συνέντευξη: Τομ Χανκς (ηθοποιός) ► Infowar ►Από το χθες έως την αιωνιότητα ►Λουίς Σεπούλβεδα 1949 - 2020 ► Νησίδες Μαζί με την «Εφ.Συν.», «Το φύλλο» του Βασίλη Βασιλικού. Πρόκειται για το πρώτο βιβλίο της τριλογίας του σημαντικού συγγραφέα, που αποτελεί μια πολεμική φωνή ενός εξεγερμένου νέου των σίξτις, μια ροκ αυθεντική φωνή αγέραστη. ",https://www.efsyn.gr/tehnes/media/239655_shedio-b-gia-tin-proti-katoikia-meta-ohi-ton-daneiston-stin-protasi-tis
Culture,efsyn.gr,"Ο Κέλμαν, η Ογκάουα και οι νέοι συγγραφείς","03.04.2020, ",Βένα Γεωργακοπούλου,"Εξω σχεδόν όλα τα διάσημα ονόματα της μακράς λίστας των δεκατριών μυθιστορημάτων, ο Γάλλος Μισέλ Ουελμπέκ, ο Νορβηγός Γιον Φόσε και ο Καταλανός Ενρίκε Βίλα-Μάτας. Η επιτροπή για το διεθνές βραβείο Μπούκερ ανακοίνωσε μια βραχεία λίστα από έξι μυθιστορήματα, που όλα «επανεφευρίσκουν δοσμένες αφηγήσεις, από ιδρυτικούς μύθους εθνών μέχρι οικογενειακά παραμύθια, και μας βυθίζουν σε ανήσυχες αλλά και ενθουσιώδεις συναντήσεις με τον εαυτό μας σε μια εποχή μετάβασης», όπως τόνισε ο πρόεδρός της, Τεντ Χόντζκινσον, από την κρεβατοκάμαρά του. Μέρες κορoνοϊού, κάπως έτσι ανακοινώνεται ακόμα κι ένα λογοτεχνικό βραβείο που το έχουν πάρει νομπελίστες και σταρ (Τοκάρτσουκ, Κρασναχορκάι, Ροθ, Μονρό, Γκρόσμαν κ.ά.). Βραβείο που τιμά την ξένη λογοτεχνία και ενθαρρύνει τη μετάφρασή της στα αγγλικά, εξ ου και μοιράζεται ανάμεσα σε (ξένο) συγγραφέα και (Αγγλο) μεταφραστή, μαζί και το έπαθλο των 50 χιλιάδων λιρών, το φετινό International Booker θα απονεμηθεί στις 19 Μαΐου. Ηδη μπορούμε να διαβάσουμε ένα διαμάντι της λίστας, το «Τυλ, ο σαλτιμπάγκος» του Γερμανού Ντάνιελ Κέλμαν (Καστανιώτης, μετάφραση Κώστα Κοσμά), ακόμα ένα «ιστορικό» συναρπαστικό μυθιστόρημα, στο οποίο ο συγγραφέας της «Μέτρησης του κόσμου» μας μεταφέρει στη Γερμανία του 17ου αιώνα, μέσω των περιπετειών του Τυλ, θρυλικής φιγούρας της γερμανικής κουλτούρας. Μαζί του στη λίστα είναι μια σπουδαία Γιαπωνέζα, η Γιόκο Ογκάουα, με το «The Memory Police». Aλλά και νέοι συγγραφείς. Η 28χρονη Ολλανδέζα Μαρίκ Λούκας Ράινβελντ με το «The Discomfort of Evening», η οποία αναγνωρίζει τον εαυτό της ως άνδρα και χρησιμοποιεί στη γραφή της την αντωνυμία «αυτοί». Και η Ιρανή Σοκούφε Αζάρ, πολιτική εξόριστη στην Αυστραλία, με το «Τhe Enlightenment of the Greengage Tree», γύρω από τις περιπέτειες μιας οικογένειας μέσα στη βία της ιρανικής επανάστασης -ο άνθρωπος που το μετέφρασε από τα φαρσί κρατάει την ανωνυμία του για λόγους ασφαλείας. Τη λίστα συμπληρώνουν δύο βιβλία μεταφρασμένα από τα ισπανικά, το «The Adventures of China Iron» της Αργεντινής Γκαμπριέλα Καμπεσόν Καμάρα και το «Hurricane Season» της Μεξικανής Φερνάντα Μελτσόρ.",https://www.efsyn.gr/node/237836
Culture,efsyn.gr,Πρώιμος Βαν Γκογκ έκανε φτερά,"01.04.2020, ",Παρή Σπίνου,"Ο συναγερμός χτύπησε στις 3.15 ξημερώματα Δευτέρας στο Μουσείο Singer Laren στην ολλανδική πόλη Λάρεν, οι αστυνομικοί έσπευσαν αμέσως, βρήκαν τη γυάλινη πόρτα σπασμένη και γρήγορα διαπίστωσαν ότι λείπει ένα μοναδικό έκθεμα. Το έργο «Lentetuin» του Βίνσεντ βαν Γκογκ. Ενα μικρό αριστούργημα που ο Ολλανδός καλλιτέχνης ζωγράφισε σε νεαρή ηλικία, το 1884 και απεικονίζει έναν κήπο, μια γυναικεία φιγούρα και την εκκλησία στο Νούενεν, όπου ο πατέρας του ήταν πάστορας. Τραγική ειρωνεία, η κλοπή σημειώθηκε την ημέρα της επετείου της γέννησης του Βαν Γκογκ (30 Μαρτίου 1853). Το Μουσείο Singer Laren ήταν κλειστό, λόγω των προληπτικών μέτρων που πάρθηκαν και στην Ολλανδία για την πανδημία του κορονοϊού. Ο διευθυντής του Μουσείου Jan Rudolph de Lorm δήλωσε «θυμωμένος, σοκαρισμένος και λυπημένος» για την κλοπή, τονίζοντας ότι είχαν πάρει όλα τα μέτρα για την ασφάλεια του έργου, ωστόσο, αυτά θα επανεξεταστούν. Η αξία του έργου δεν έχει γίνει γνωστή, με την αστυνομία να έχει ξεκινήσει έρευνες για τον εντοπισμό των δραστών. Ο πίνακας ήταν δάνειο από το Μουσείο Groninger για την περιοδική έκθεση «Mirror of the Soul», η οποία είχε προγραμματιστεί από τον Ιανουάριο έως τον Μάιο του 2020 και όσο ήταν ανοιχτή (στις 13 Μαρτίου έκλεισαν τα ολλανδικά μουσεία), προσέλκυε πάνω από 5.000 επισκέπτες την εβδομάδα. «Είναι ένα πρώιμο έργο του Βαν Γκογκ, πριν από το Παρίσι και την Αρλ», είπε ο Andreas Bluhm, διευθυντής του Μουσείου Gronigner. «Δεν μας αποθαρρύνει η κλοπή, θα πολεμήσουμε με νύχια και με δόντια για να το ξαναβρούμε». Αξίζει να σημειωθεί ότι στο Μουσείο Singer Laren είχε σημειωθεί κλοπή και το 2007. Επτά γλυπτά αφαιρέθηκαν από τον κήπο του, ανάμεσά τους και ένα του Ροντέν.  ",https://www.efsyn.gr/node/237571
Culture,efsyn.gr,Αμέριστη στήριξη στην «Εφ.Συν.» εκφράζει η Οικολογική Συμμαχία,"30.03.2020, ", efsyn.gr ,"Ελπίζουμε ότι, με τη σταθερή στήριξη των αναγνωστών της, θα συνεχίσει την πορεία της μακριά από όσους την ονειρεύονται όργανο της μιας τάσης του δικομματισμού, πάντα δίπλα στους πολίτες που αντιστέκονται και συνδημιουργούν!», καταλήγει η ανακοίνωση της οικολογικής παράταξης.",https://www.efsyn.gr/tehnes/media/237181_ameristi-stirixi-stin-efsyn-ekfrazei-i-oikologiki-symmahia
Culture,efsyn.gr,Η «Άλλη όψη» με τον Μανώλη Γλέζο στο αφιέρωμα της ΕΡΤ,"30.03.2020, ", efsyn.gr ,"Για να τιμήσει τη μνήμη του μεγάλου πολιτικού και ήρωα της Εθνικής Αντίστασης, Μανώλη Γλέζου, η ΕΡΤ κάνει αφιερώματα στην τηλεόραση και στο Αρχείο της. Απόψε, Δευτέρα 30 Μαρτίου 2020 στις 19.00 θα μεταδοθεί σε επανάληψη από την ΕΡΤ2 το σχετικό επεισόδιο της εκπομπής «Η άλλη όψη» με τον Μανώλη Κοττάκη. Ο Μανώλης Γλέζος μίλησε στην εκπομπή για την Εθνική Αντίσταση, τον αγώνα των γνωστών και άγνωστων ηρώων κατά της ναζιστικής κατοχής και την απήχηση που είχε η υποστολή της ναζιστικής σημαίας από την Ακρόπολη στον ελληνικό λαό. Αναφέρθηκε επίσης, στο χρέος που αισθανόταν απέναντι στους ήρωες που θυσιάστηκαν για την πατρίδα, αλλά και στην ιδιαίτερη ιδιοσυγκρασία του ελληνικού λαού, στην πολιτική και στο ρόλο των κομμάτων. Επίσης, το Αρχείο της ΕΡΤ ψηφιοποίησε και παρουσιάζει μέσα από τη σελίδα  http://www.ert.gr/news/arxeio-afierwmata/  τα δύο σχετικά επεισόδια της εκπομπής των Γιώργου και Ηρώς Σγουράκη «Μονόγραμμα». Στο πρώτο μέρος ο Μανώλης Γλέζος αφηγείται τα πρώτα χρόνια της ζωής του, τη συμμετοχή του σε αντιφασιστική οργάνωση ως μαθητής, τα γεγονότα μετά τη γερμανική εισβολή στην Ελλάδα και τις πρώτες αντιστασιακές πράξεις εναντίον των κατακτητών, καθώς και τη δική του δράση ως αντιστασιακός. Παράλληλα, προβάλλεται σχετικό απόσπασμα από την εκπομπή του Φρέντυ Γερμανού «Πρώτη Σελίδα» (1982). Στο δεύτερο μέρος αναφέρεται στη δημοσιογραφική του πορεία μεταπολεμικά, στην πολιτική του δράση, στην εκλογή του ως βουλευτή της ΕΔΑ, αλλά και στις διώξεις που υπέστη μέχρι τη Μεταπολίτευση. Στην εκπομπή προβάλλονται πλάνα αρχείου και στιγμιότυπα από την εκδήλωση βράβευσης του Μανώλη Γλέζου με το Βραβείο Λένιν για την ειρήνη (1963).",https://www.efsyn.gr/node/237191
Culture,efsyn.gr,Πολιτιστική διέξοδος στις μέρες της καραντίνας no 3,"28.03.2020, ",Ιωάννα Σωτήρχου,"Πολλές ιδέες για μουσεία και εκθέσεις, ταινίες και θεατρικές παραστάσεις έχουν σίγουρα υποπέσει στην αντίληψή σας. Καλά όλα αυτά, αλλά το διάβασμα είναι κλασσική αξία και απόλαυση. Αν λοιπόν θέλετε να εμπλουτίσετε τη φιλαναγνωστική σας εμπειρία στο υπάρχουν επιλογές για όλη την οικογένεια: από το ξεφύλλισμα έργων της παγκόσμιας λογοτεχνίας, μέχρι την ακρόαση βιβλίων για μεγάλους και παραμυθιών για μικρούς. Ατελείωτες ιδέες για οικογενειακές δραστηριότητες και παιχνίδια προσφέρουν οι εκδόσεις Καστανιώτη παρέχοντας μέσω διαδικτύουγια τη δημιουργική απασχόληση των παιδιών με απλά υλικά που μπορούν να βρεθούν εύκολα σε κάθε σπίτι. Προσπαθώντας να μας βοηθήσει να αντιμετωπίσουμε την αναγκαστική συνθήκη του να μένουμε όλοι κλεισμένοι μέσα, η φίλη της στήλης ψυχολόγος Βάλια Μαρκάκη, μοιράζεται μαζί μας μερικές από τις σκέψεις της που ίσως μας φανούν χρήσιμες. Τι μπορούν να κάνουν οι γονείς προκειμένου να διατηρήσουν την ψυχική ηρεμία των παιδιών τους αλλά και την δική τους; «Όλοι βιώνουμε πρωτόγνωρες στιγμές με τη διαφορά ότι οι ενήλικες μπορούν να φιλτράρουν τα γεγονότα και να ανταπεξέλθουν ως ένα βαθμό ενώ τα παιδιά δεν μπορούν να τις φιλτράρουν. Αυτό έχει ως αποτέλεσμα τα ξαφνικά ξεσπάσματα. Για να αποφευχθούν οι ακραίες αντιδράσεις χρειάζεται αρχικά κατανόηση της παραπάνω κατάστασης. Έπειτα, υπάρχουν τρόποι να εξομαλύνουμε την καθημερινότητα για να κυλήσει για όλους πιο ήπια. Όλα τα παιδιά είχαν μια ρουτίνα ως τώρα. Πρωινό ξύπνημα, σχολείο, διάβασμα, δραστηριότητες, μπάνιο και ύπνο. Είναι αναγκαία η ρουτίνα ακόμα και τώρα». Πώς μπορεί να γίνει κάτι τέτοιο όμως, εφόσον αρκετοί γονείς δουλεύουν από το σπίτι και τα παιδιά απλά πρέπει να... αυτοαπασχοληθούν; «Αρχικά, φτιάχνετε ένα πρόγραμμα. Μαζί με τα παιδιά! Ένα πρόγραμμα όπως ακριβώς είχαν γραμμένο σε πινακάκι: Δευτέρα: Μαθηματικά, ελληνικά, ελληνικά κτλ...Τρίτη.... Μόνο που σε αυτήν την περίπτωση, δεν θα περιλαμβάνει μαθήματα. Ή τουλάχιστον, όχι μόνο μαθήματα. Δηλαδή, μπορείτε να προτείνετε στα παιδιά να γράψουν ή να ζωγραφίσουν -τα παιδιά μικρότερης ηλικίας, τι θέλουν και τι τους αρέσει να κάνουν κάθε μέρα. Έπειτα, φτιάχνετε ένα πινακάκι με τις μέρες της εβδομάδας και τις ώρες και αποτυπώνετε σε χαρτί ανά ώρα τις δραστηριότητες που αποφασίσατε να κάνετε. Εξυπακούεται ότι δεν είναι δυνατό κάθε μέρα να υπάρχει κάτι διαφορετικό και δεν είναι απαραίτητο άλλωστε. Ούτε όταν πήγαιναν σχολείο είχαν κάθε μέρα διαφορετικά μαθήματα. »Για παράδειγμα. Κάθε μέρα το πρωί μετά το πρωινό μπορεί να υπάρχει ώρα για συμβολικό παιχνίδι (κούκλες, playmobil, αυτοκινητάκια κτλ). Την επόμενη ώρα θα μπορούσε να ακολουθεί γυμναστική. Εξίσου σημαντική η σωματική άσκηση για όλους! Βάλτε μουσική και κάντε ευχάριστες ασκήσεις όλοι μαζί. Επίσης, μία βόλτα για περπάτημα όσο ακόμα επιτρέπεται. Στη συνέχεια, διάλειμμα για δεκατιανό. Κάτι υγιεινό το οποίο μπορούν να παρασκευάσουν και τα παιδιά μαζί με τους γονείς. Χυμούς φρούτων, Φρουτοσαλάτα, ψωμί με ταχίνι με μέλι κ.ο.κ. Κάπως έτσι συνεχίζεται ...». Στις προτάσεις της περιλαμβάνονται ακόμη κάθε μέρα μία ώρα διαβάσματος εξωσχολικού βιβλίου ή παραμύθι για τα μικρότερα παιδιά που δεν μπορούν να διαβάσουν, καλλιτεχνικά (ζωγραφική, χαρτοκοπτική), παζλ, επιτραπέζια, συμμετοχή στη μαγειρική, συμμετοχή στις δουλειές του σπιτιού κάτι που τα βοηθά να είναι υπεύθυνα όπως το να φτιάχνουν το δωμάτιό τους, να βοηθούν στο άπλωμα των ρούχων κτλ, ξεκούραση και φυσικά...οθόνη. Και κάπου εδώ ανοίγει ένα μεγάλο κεφάλαιο που χρήζει ανάλυση. Η ώρα της οθόνης. «Πριν ακόμα ξεσπάσει η κρίση, πολλοί γονείς αντιμετώπιζαν πρόβλημα με τον «εθισμό» των παιδιών μπροστά από μία οθόνη. Σε καμία περίπτωση, η περίοδος δεν ενδείκνυται για να αντιμετωπιστεί ένα τέτοιο θέμα, ωστόσο είναι η ιδανική περίοδος για να αναπροσαρμοστεί. Η τεχνολογία μας εξυπηρετεί όλους και την έχουμε ανάγκη όσο ποτέ άλλοτε για να είμαστε ειλικρινείς. Οι γονείς δουλεύουν από το σπίτι, διαβάζουν και ενημερώνονται μέσα από τον υπολογιστή. »Τα παιδιά; Και τα παιδιά θα πρέπει να περνούν κάποια ώρα στον υπολογιστή. Μέσα στην ημέρα, μπορούν να χρησιμοποιούν τον υπολογιστή έξυπνα. Δεν είναι μόνο τα μαθήματα για όσα παιδιά έχουν ξεκινήσει. Αλλά μπορούν να συνομιλούν με βιντεοκλήση με τους φίλους τους εφόσον δεν μπορούν να τους δουν από κοντά. Οι διαπροσωπικές σχέσεις και οι φιλίες είναι πολύ σημαντικές ανεξαρτήτως ηλικίας και η τεχνολογία μας βοηθά να τις διατηρήσουμε. Είναι βέβαιο πως τα περισσότερα παιδιά έχουν ήδη επιθυμήσει τους φίλους τους. Κάποια μπορεί να το επικοινωνήσουν και να το εκφράσουν με λόγια, ενώ τα πιο εσωστρεφή δεν θα το επικοινωνήσουν με αποτέλεσμα να ξεσπάσουν. Προτού φτάσουν σε αυτό το σημείο, βάλτε τα να κάνουν βιντεοκλήση με τους φίλους τους. »Οι ιδέες για την ώρα της οθόνης κατά τη διάρκεια της ημέρας πολλές: μπορεί να συμπεριλαμβάνει κάποια ταινία κατάλληλη για την ηλικία τους, εκπαιδευτικά παιχνίδια, online επισκέψεις σε μουσεία, βίντεο με τα ενδιαφέροντα και τα χόμπι των παιδιών και ασφαλώς ελεύθερο παιχνίδι. »Τέλος, μία ωραία και δημιουργική ιδέα είναι να πείτε στα παιδιά σας να αποτυπώσουν σε χαρτί με χρώματα τον κορονοϊό. Μέσα από αυτό μπορείτε να δείτε πως νιώθουν, αν υπάρχουν φοβίες και ανησυχίες και ανάλογα να τις αντιμετωπίσετε με συζήτηση ή και ενημέρωση. Πλέον κυκλοφορούν διαδικτυακά μέσα ενημέρωσης για παιδιά που αφορούν τον ιό». «Είναι απόλυτα ανθρώπινο και φυσιολογικό, όλοι μας να νιώσουμε άγχος, φόβο, ανησυχία, πλήξη, βαρεμάρα, απελπισία και απαισιοδοξία. Θα συμβεί σε όλους μας αλλά είναι σίγουρο ότι θα περάσει κι αυτό με επιμονή και υπομονή και πάντα με σεβασμό απέναντι στις οδηγίες που μας δίνονται» συμπληρώνει.",https://www.efsyn.gr/tehnes/art-nea/236935_politistiki-diexodos-stis-meres-tis-karantinas-no-3
Culture,efsyn.gr,Η «Εφ.Συν.» και ο ιός της παραπληροφόρησης,"28.03.2020, ", ΕΦ.ΣΥΝ. ,"Στην «Εφ.Συν.» αντέξαμε και θα αντέξουμε και στο μέλλον. Όσο κι αν ενοχλούνται κάποιοι. Αυτό είναι το μόνο σίγουρο. Άλλωστε μιλάμε για μία εφημερίδα που ανήκει, αποκλειστικά, στους εργαζόμενους της και στους εργοδότες της (εσάς). Η συνεταιριστική εφημερίδα απέδειξε σε εχθρούς και φίλους ότι όλα γίνονται, ακόμα και τα πιο τρελά όνειρα. Η «Εφ.Συν.» πληρώνει στην ώρα τους τα δεκαπενθήμερα στους ανθρώπους της (μέχρι και σήμερα, χωρίς την παραμικρή καθυστέρηση, χωρίς να υπάρχει ούτε ένα χρωστούμενο) και όπως πολύ καλά γνωρίζουν οι παροικούντες την Ιερουσαλήμ, δεν διαθέτει «βοηθητικές» ενέσεις από τα διάφορα ΚΕΕΛΠΝΟ και ολόκληρο τοσύστημα (ούτε ένα ευρώ τραπεζικό δάνειο δεν έχει) και κυρίως δεν στηρίζεται στα υπερκέρδη κάποιου εφοπλιστή ιδιοκτήτη. Η «Εφ.Συν.» ως μοναδικό της έσοδο από την πρώτη ημέρα της έκδοσής της έχει την κυκλοφορία της, δηλαδή τους αναγνώστες, και τη διαφήμιση. Καμία άλλη ενίσχυση δεν ήρθε ποτέ από κανένα φανερό ή κρυφό διάδρομο. Ακόμα και τα αυτονόητα και τόσο απαραίτητα μέτρα ενίσχυσης των εφημερίδων που αποφάσισε καθυστερημένα την τελευταία στιγμή η κυβέρνηση Τσίπρα ανεστάλησαν από την κυβέρνηση Μητσοτάκη. Για την «Εφ.Συν.» λοιπόν, η μόνη λύση για τη συρρίκνωση της κυκλοφορίας των τελευταίων δύο-τριών εβδομάδων λόγω των πολλών κλειστών σημείων πώλησης, ήταν η προσωρινή, για έναν μήνα, αναστολή συμβάσεων του μεγαλύτερου αριθμού των συνεταιριστών και με τη σύμφωνη γνώμη τους. Εννοείται πως η εφημερίδα θα κυκλοφορεί κανονικά χωρίς να αλλάξει τίποτα. Ανήκουμε στις επιχειρήσεις που χτυπάει αλύπητα η εφαρμογή των μέτρων απαγόρευσης της κυκλοφορίας και οι άνθρωποι μας δικαιούνται αυτό το μικρό βοήθημα που θα πάρουν και οι υπόλοιποι εργαζόμενοι που βρίσκονται στην ίδια θέση. Ας αφήσουν λοιπόν οι «φίλοι» μας τις παραπλανητικές αποκαλύψεις του συρμού μια και ήδη πολλές πανδημίες βασανίζουν τον κόσμο και δεν τους χρειάζεται και η χολέρα. Η «Εφ.Συν.» θα δώσει τη δική της μάχη και ελπίζουμε σε ένα μήνα να γίνουν τα πράγματα όπως χθες.Εμείς εμπιστευόμαστε την εφημερίδα μας. Εσείς συνάδελφοι των άλλων Μέσων θα κάνατε το ίδιο;",https://www.efsyn.gr/tehnes/media/236942_i-efsyn-kai-o-ios-tis-parapliroforisis
Culture,efsyn.gr,Κατεδαφίζονται 450 κτίσματα,"26.03.2020, ",Βασιλική Τζεβελέκου,"Τη θετική του  γνωμοδότηση, ομόφωνη μάλιστα αλλά με όρους, έδωσε το Κεντρικό Αρχαιολογικό Συμβούλιο στο αίτημα της Ελληνικό Α.Ε. για την κατεδάφιση 450 κτισμάτων (958 κτιριακών όγκων) εντός του Μητροπολιτικού Πόλου Ελληνικού – Αγίου Κοσμά. Τον Ιανουάριο του 2020 το υπουργείο Ανάπτυξης κατέθεσε στη Βουλή ως άρθρο σε νομοσχέδιο του υπουργείου Υποδομών και Μεταφορών (για τα υδατοδρόμια και τις άδειες οδήγησης) τις ρυθμίσεις για την κατεδάφιση των κτισμάτων στην περιοχή του παλιού αεροδρομίου μετά από αίτημα της Ελληνικό Α.Ε. Είχε γράψει τότε η Χαρά Τζαναβάρα (28/1) ότι η κυβέρνηση Μητσοτάκη « δίνει “γην και ύδωρ” για να μπουν το ταχύτερο δυνατό μπουλντόζες στο Ελληνικό... ». Το «πράσινο φως» του ΚΑΣ για τις διαπιστωτικές πράξεις ανακοίνωσε ο υπ. Ανάπτυξης Αδωνις Γεωργιάδης μιλώντας στην ΕΡΤ το βράδυ της Τρίτης (24/3) πριν ακόμα το ανακοινώσει στο πόπολο -το πρωί της 25ης Μαρτίου- το υπουργείο Πολιτισμού, αφού ως γνωστόν οι συνεδριάσεις γίνονται με τηλεδιασκέψεις και δεν τις παρακολουθούν οι δημοσιογράφοι. Στην περιοχή θα παραμείνουν τα δεκατρία διατηρητέα κτίσματα και όλα τα υπόλοιπα θα αποξηλωθούν και θα κατεδαφιστούν. Το ΚΑΣ στη γνωμοδότηση έβαλε εννέα όρους. Κατ' αρχήν για το σύνολο των εργασιών εντός των ορίων του αρχαιολογικού χώρου να γίνουν υπό την άμεση και συνεχή επίβλεψη εκπροσώπου της αρμόδιας ΕΦΑ Πειραιώς και Νήσων και σύμφωνα με τους όρους σύναψης του Μνημονίου Συναντίληψης και Συνεργασίας μεταξύ του ΥΠΠΟΑ και του κυρίου του έργου. Ο όρος ισχύει για τις αντίστοιχες εργασίες του συνόλου της χερσαίας έκτασης του Μητροπολιτικού Πόλου, εφόσον απαιτούνται εκσκαφικές εργασίες. Να προηγηθούν μέτρα ασφάλειας και προστασίας του εκ μεταφοράς πιόσχημου ταφικού περιβόλου σύμφωνα με τις υποδείξεις της αρμόδιας ΕΦΑ. Σε περίπτωση ανεύρεσης αρχαιοτήτων κατά τη διάρκεια των τεχνικών εργασιών, θα διακοπούν αμέσως και θα ακολουθήσει σωστική ανασκαφική έρευνα (Ν. 3028/2002) και εκ των αποτελεσμάτων της θα εξαρτηθεί η περαιτέρω πορεία του έργου, μετά από γνωμοδότηση του αρμόδιου Συμβουλίου του ΥΠΠΟΑ. Πριν από την έναρξη οποιασδήποτε εργασίας κατεδάφισης των κτιρίων όπου στεγάζονται προσωρινά αρχαιολογικές αποθήκες και εργαστήριο συντήρησης της ΕΦΑ Πειραιώς και Νήσων, πρέπει να εξασφαλιστεί και να έχει ολοκληρωθεί η μετεγκατάστασή τους. Το σύνολο των προϊόντων των εργασιών θα μεταφερθεί εκτός των ορίων των αρχαιολογικών χώρων. Σε περίπτωση που παραστεί ανάγκη λήψης επιπλέον μέτρων προστασίας για παρακείμενα μνημεία και αρχαιότητες, θα λαμβάνονται άμεσα σύμφωνα με τις υποδείξεις της ΕΦΑ Πειραιώς και Νήσων. Επίσης να ληφθούν τα απαραίτητα μέτρα προστασίας για τους μεταβυζαντινούς ναούς των Αγίου Κοσμά & Δαμιανού και της Αγίας Παρασκευής. Τέλος, το σύνολο των δαπανών για τις αρχαιολογικές εργασίες θα καλυφθεί από τον κύριο του έργου, ενώ το θέμα θα εισαχθεί και στο Κεντρικό Συμβούλιο Νεωτέρων Μνημείων (2/4/2020).  ",https://www.efsyn.gr/tehnes/art-nea/236728_katedafizontai-450-ktismata
Culture,efsyn.gr,Το δέος του λοιμού μετουσιώνεται σε μουσική,"28.03.2020, ",Γιάννης Σβώλος,"Καθώς η επέλαση του κορoνoϊού έχει μετεξελιχθεί σε διεθνή πανδημία, η στριμωγμένη κατάσταση που ζούμε τις τελευταίες εβδομάδες είναι, ομολογουμένως, δύσκολο να αφομοιωθεί. Αρχικά έμοιαζε με εφιάλτη από τον οποίο μάταια πασχίζει κανείς να ξυπνήσει ή με φτηνή ταινία τρόμου «B movie», όπου η ραγδαία εξάπλωση μολυσματικής ασθένειας μετατρέπει τους ανθρώπους σε ζόμπι κ.ο.κ. Με την πάροδο των ημερών όμως, ο καταιγισμός ειδήσεων για όσα τρομακτικά συμβαίνουν αλλού, η επίμονη ενημέρωση για το θέμα από επιστήμονες, οι οδηγίες από τους δημόσιους θεσμούς, η ανεκδιήγητη διαπραγμάτευση ώσπου να κλείσουν οι χώροι λατρείας, τα απερίφραστα διαγγέλματα του πρωθυπουργού, όλα μαζί συνέτειναν ώστε η κατάσταση να αναγνωριστεί βαθμιαία απ’ όλους στη σωστή βάση ως μια πρωτόγνωρη, θανάσιμα επικίνδυνη πραγματικότητα με την οποία θα υποχρεωθούμε να ζήσουμε για άγνωστο πόσο. Στιγμιότυπο από την περσινή παρουσίαση του βερντιανού «Ρέκβιεμ», στο Μέγαρο Μουσικής με τις δυνάμεις της MusicAeterna υπό τον Θεόδωρο Κουρεντζή Αυτή η καθυστέρηση σίγουρα οφείλεται και στο γεγονός ότι ο εφησυχασμός που επέφερε η παρατεταμένη μεταπολεμική ευμάρεια είχε κάνει την παγκοσμιοποιημένη ανθρωπότητα να λησμονήσει κάποιες κρίσιμες για την επιβίωση «αρχαίες» μνήμες, όπως αυτές των μεγάλων λοιμών και, επιπλέον, να κωφεύσει στις επίμονες προειδοποιήσεις των ειδικών τα τελευταία χρόνια. Τουλάχιστον τέσσερις μεταπολεμικές γενιές έχουν ζήσει θεωρώντας την υγεία και τη μακροζωία τους ως δεδομένες. Κι όμως: μέχρι την επιβολή των εμβολιασμών στον ύστερο 19ο αιώνα και τη διάδοση των αντιβιοτικών στα πρώτα μεταπολεμικά χρόνια, το ψυχικό τραύμα και ο φόβος της θανατηφόρου πανδημίας ήταν μόνιμα, βαθιά εγγεγραμμένα στην ανθρωπότητα. Μια γρήγορη ματιά προς τα πίσω το βεβαιώνει. Μόλις ένας αιώνας έχει περάσει από την επιδημία της φονικής «ισπανικής γρίπης» του 1918, που εμπλεκόμενη με το τέλος του Α’ Παγκοσμίου Πολέμου εξόντωσε περισσότερα από 20.000.000 σε ολόκληρο τον κόσμο, πλήττοντας με μικρή καθυστέρηση και στη βαλκανική Ελλάδα˙ πιθανότατα πολλοί έχουμε συγγενείς που χάθηκαν τότε. Σίγουρα, όλοι θα έχουμε ακούσει ή διαβάσει ότι επιδημίες βουβωνικής πανώλης και χολέρας έπλητταν τον αρχαίο κόσμο και τη μεσαιωνική Ευρώπη σε τακτά διαστήματα. Η Ιστορία έχει καταγράψει τρεις μεγάλες φονικές πανδημίες πανώλης ασιατικής προέλευσης, που οφείλονταν σε ισάριθμες, διαδοχικές εξελικτικές μεταλλάξεις του βακτηριδίου Yersinia pestis. Το βακτηρίδιο αυτό μεταδιδόταν στους ανθρώπους με τσιμπήματα ψύλλων που ζούσαν ως παράσιτα στους μαύρους αρουραίους. Κάθε πανδημίας προηγείτο περίοδος πληθωρικής αύξησης των τρωκτικών και, βέβαια, το φαινόμενο ευνοούσε o συνωστισμός των ανθρώπων στα αστικά κέντρα. Η πρώτη πανδημία ξέσπασε επί Ιουστινιανού στα 542 μ.Χ., σάρωσε το Βυζάντιο και την Περσική Αυτοκρατορία των Σασανιδών και απλώθηκε σε όλη τη Μεσόγειο, αναζωπυρούμενη κατά διαστήματα επί δύο αιώνες. Αρνολντ Μπέκλιν: «Η πανούκλα» (1898), Πανεπιστήμιο της Μοντάνα Η δεύτερη ήταν ο τρομερός «Μαύρος Θάνατος», που ξεκίνησε το διάστημα 1346/53 εξοντώνοντας περί τα 200.000.000 ανθρώπους σε Ευρώπη και Ασία και αναζωπυρωνόταν κατά διαστήματα μέχρι τον 19ο αιώνα˙ τη διαδέχτηκε η ασιατική χολέρα. Ενα τρίτο κύμα πανώλης ξεκίνησε το 1855 στην Κίνα και αφού έπληξε κυρίως κεντρική Ασία και Ινδία απλώθηκε σε όλον τον κόσμο για να περιέλθει σε ύφεση γύρω στα 1960, απομένοντας, ωστόσο, ενδημική αλλά υπό έλεγχο σε κάποιες χώρες μέχρι σήμερα(!). Από γραπτές αναφορές της Αρχαιότητας και του Μεσαίωνα καθώς επίσης από αρχαιολογικά ευρήματα και έργα τέχνης γνωρίζουμε πως, κάθε φορά, η επέλαση της πανώλης επηρέαζε τη ροή της Ιστορίας σε τοπικό ή ευρύτερο επίπεδο, έπληττε κράτη, κοινωνίες, θεσμούς, πολιτισμούς, θρησκευτικές πίστεις, πεποιθήσεις και ιδεολογίες, διατάρασσε συθέμελα ταξικές ισορροπίες, φτώχαινε τις δεξαμενές γονιδίων στους πληθυσμούς, «άδειαζε» πόλεις και περιοχές ολόκληρες. Ανίσχυροι απέναντι στο ακατανίκητο θανατικό, αντιμέτωποι με το ακατανόητο «μίασμα», οι άνθρωποι πάσχισαν να δώσουν τις εκάστοτε εφικτές ερμηνείες. Ετσι, στις ζοφερές περιόδους των μεσαιωνικών πανδημιών η απελπισία, η άγνοια και ο φόβος γέννησαν μια απαισιόδοξη, στρεβλή αντίληψη για τη ζωή, που εντυπώθηκε βαθιά, προκάλεσε ως αντίδραση τιμωρητικές θρησκευτικές ηθικολογήσεις και άγριες διώξεις κατά ομάδων που θεωρήθηκαν υπεύθυνες. Τα θύματα θεώρησαν ότι οι πανδημίες ήταν θεία τιμωρία για τις αμαρτίες τους ή στοχοποίησαν ως ενόχους κοινωνικά απόβλητους, αλλόθρησκους και ξένους. Μαρτυρίες από την Κίνα και τη μεσαιωνική Ευρώπη φανερώνουν ότι κάποτε η αρρώστια χρησιμοποιήθηκε και ως βιολογικό όπλο: το 1347, Μογγόλοι της Χρυσής Ορδής που πολιορκούσαν την κριμαϊκή Θεοδοσία εκτόξευσαν με καταπέλτες μολυσμένα πτώματα που διέδωσαν την πανώλη στους πολιορκούμενους Γενοβέζους και, πιθανότατα, επιτάχυναν την επέκταση της επιδημίας στην Ευρώπη… Ας ελπίσουμε ότι σήμερα ανάλογες στρατηγικές συζητιούνται μόνο στο τοξικό πεδίο των fake news. Η παρατεταμένη συμφορά άφηνε ανεξίτηλα ίχνη στη συλλογική ψυχολογία και τραυματικές εγγραφές στην ιστορική μνήμη, που βρήκαν καθαρτική διέξοδο στη θεματική των έργων τέχνης. Η θρησκευτική προκατάληψη και η οδυνηρή διαπίστωση ότι οι πάντες -πλούσιοι και φτωχοί, άρχοντες και λαός, ευσεβείς και αμαρτωλοί- είναι όμοια ανυπεράσπιστοι απέναντι στον αόρατο παράγοντα του λοιμού οπτικοποιήθηκαν διδακτικά στο μακάβριο μοτίβο του «Χορού του θανάτου». Σε αναρίθμητες παραστάσεις του σε τοιχογραφίες, χειρόγραφα και πίνακες ζωγραφικής, ένας σκελετός που κραδαίνει ένα δρεπάνι σέρνει στον χορό βασιλείς και επισκόπους, ιππότες και γεωργούς, καλόγριες και στρατιώτες, νέες γυναίκες και γριές, άνδρες και παιδιά. Στη μουσική το ίδιο τραύμα πουθενά δεν εκφράστηκε εντονότερα και πιο απερίφραστα απ’ ό,τι με την ευρεία διάδοση του εκκλησιαστικού ύμνου «Dies irae» («Ημέρα οργής»). Το λακωνικό λατινικό κείμενό του γράφτηκε λίγο νωρίτερα, πιθανότατα τον 13ο αιώνα, στην Ιταλία, και περιγράφει με δριμύτητα την Εσχατη Κρίση: το σάλπισμα έγερσης των νεκρών, την αμείλικτη θεοδικία και την απόρριψη των αμαρτωλών στο αιώνιο πυρ της Κόλασης. Το ποίημα μελοποιήθηκε κατά το γρηγοριανό μέλος και εντάχθηκε από νωρίς στο «Requiem», τη Νεκρώσιμη Ακολουθία της Δύσης. Στη διάρκεια των επόμενων αιώνων, απλώνοντας τον βαρύ ίσκιο του και πέρα από τα στενά συμφραζόμενα των πανδημιών, το «Dies irae» απορροφάται στο βαθύ DNA της δυτικής εκκλησιαστικής μουσικής και παγιώνεται ως έκφραση του εσχατολογικού δέους απέναντι στον θάνατο και του φόβου του Θεού, βλοσυρή υπόμνηση της τιμωρίας των αμαρτωλών. Ειδικά κατά τον μακρύ 19ο αιώνα του Ρομαντισμού, η Βιομηχανική Επανάσταση, οι κοινωνικές αναταραχές, η είσοδος των αστών στη σκηνή της Ιστορίας και η προοδευτική εκκοσμίκευση αλλάζουν τις συνδηλώσεις του ανάγοντάς το μονοδιάστατα πλέον σε σύμβολο του αναπόδραστου φυσικού τέλους. Αρκετά πριν από τις σαρωτικές νίκες της ιατρικής στον 20ό αιώνα, όλο αυτό υπογραμμίζει την τυραννική αντίφαση ανάμεσα στον εκσυγχρονισμό, την πρόοδο της επιστήμης και την τότε ακόμη επίμονη αντίσταση των πανδημιών και της αρρώστιας. Ως στιλιζαρισμένες μορφές και μοτίβα που κουβαλούν τη ζοφερή αύρα μιας θανατερής παράδοσης, το νεκρώσιμο «Dies irae» και ο «Χορός του θανάτου» εμπνέουν στους συνθέτες του 18ου, του 19ου και του 20ού αιώνα μεγάλα σοβαρά έργα ως επίσημη έκφραση πένθους, ενίοτε όμως και περασμένα από μια ψυχολογικά καθαρτική διάθλαση προς το γκροτέσκο. Στα διάσημα «Requiem» τους, που πλέον παρουσιάζονται εξίσου στις εκκλησίες όσο και στις κοσμικές αίθουσες συναυλιών, κορυφαίοι μουσικοί δημιουργοί όπως ο Μότσαρτ, ο Μπερλιόζ, ο Βέρντι και ο Μπρίτεν κρατούν από το «Dies irae» τους λατινικούς στίχους, τους οποίους μελοποιούν με νέα συνταρακτική μουσική. Εξίσου συχνά όμως, αναπαράγεται αυτούσια και η μεσαιωνική μελωδία του ύμνου, με διασημότερη περίπτωση το δαιμονικής φόρτισης, παραληρηματικό φινάλε της «Φανταστικής Συμφωνίας» του Μπερλιόζ. Περαστικά συμβολικά ακούσματα της μουσικής του ύμνου αναδύονται επίσης σε πλήθος άλλων έργων: «Te Deum» του Σαρπαντιέ, «Συμφωνία Μάνφρεντ» του Τσαϊκόφσκι, «Συμφωνία αρ. 103» του Χάιντν, «Συμφωνία της Ανάστασης» του Μάλερ, «Συμφωνία αρ. 14» του Σοστακόβιτς, «Συμφωνία αρ. 2» του Χατσατουριάν, η όπερα «Φάουστ» του Γκουνό, «Παραλλαγές Παγκανίνι», «Συμφωνικοί χοροί» και χορωδιακή συμφωνία «Οι καμπάνες» του Ραχμάνινοφ, «Τραγούδια και χοροί του θανάτου» του Μουσόργκσκι κ.ο.κ. Αντίστοιχα, κακόβουλοι, σπαρακτικοί χοροί θανάτου αναδύονται σε συνθέσεις όπως ο άγριος «Χορός του θανάτου» (1839/59) του Λιστ, ο τρυφερά γκροτέσκος «Μακάβριος χορός» (1874) του Σεν-Σανς και η (πολιτικών συμφραζομένων) καντάτα του Ονεγκέρ «Ο χορός των νεκρών» (1938). Αναγνωρίσιμα τέτοιο συμβολικό χαρακτήρα έχουν, επίσης, τα άγρια «χορευτικά» σκέρτσι στις Συμφωνίες (2η, 5η, 9η, 10η) του Μάλερ. Γεώργιος Κλότζας: Η Κόλαση σε λεπτομέρεια από τη «Δευτέρα Παρουσία» (16ος αι.), Ελληνικό Ινστιτούτο Βενετίας Με ανάλογο τρόπο -πιο έμμεσα αλλά σαφέστατα- λειτουργούν οι θρηνητικές μεταπλάσεις ακουσμάτων χορευτικού εβραϊκού κλέτσμερ στον Σοστακόβιτς («Κουαρτέτο αρ. 8», «Τρίο αρ. 2») και στον Πολωνοεβραίο Μιετσισλάβ Βάινμπεργκ («Κοντσέρτο για τσέλο»)˙ εδώ πρόκειται για χορούς θανάτου/κρυπτικές αναφορές σε θηριωδίες της σταλινικής περιόδου που οι ακροατές της εποχής αναγνώριζαν σιωπηρά. Υστατη, μεταπολεμική εμφάνιση του μοτίβου της φονικής πανδημίας σε πολιτικά συμβολική διατύπωση είναι «Η πανούκλα» (1963) του Ρομπέρτο Γκέρχαρντ. Πρόκειται για μια ιδιότυπη 45λεπτη σύνθεση για αφηγητή, χορωδία και ορχήστρα, στη σκυθρωπή, βλοσυρή γραφή της οποίας ο Καταλανός μαθητής του Σένμπεργκ μεταφράζει σε μουσική την υπαρξιακή αγωνία του Αλμπέρ Καμί. Τι σχέση έχουν όλα αυτά με την τωρινή πανδημία του κορονοϊού; Και τώρα πάλι ο κόσμος βρίσκεται αντιμέτωπος με ένα -προς το παρόν- ακατανίκητο «μίασμα» που σκορπά τον θάνατο και πληγώνει βαθιά την ιερή αγελάδα της παγκοσμιοποιημένης ευημερίας και οικονομίας. Οχι τυχαία, το βλοσυρό «Dies irae» σκιάζει βαριά το παρόν, καθώς το αρχαίο τιμωρητικό του μήνυμα έρχεται να συναντήσει την πικρή συναίσθηση της επιπολαιότητάς μας απέναντι στο φυσικό περιβάλλον, το κλίμα και τη βιόσφαιρα. Σε εκτενές άρθρο της εφημερίδας The Guardian (18/3/2020) με τίτλο «Η κορφή του παγόβουνου: είναι η καταστροφή της φύσης από τον άνθρωπο υπεύθυνη για τον κορονοϊό;», το οποίο αναπαρήχθη περιληπτικά και στα ελληνικά ΜΜΕ, επιστήμονες υποστηρίζουν ότι κάτι τέτοιο δεν απέχει από την αλήθεια. Σήμερα η «αμαρτία» έχει άλλο νόημα και όνομα˙ όμως οι συνέπειες και ο τρόμος μπορεί να είναι ίδιου μεγέθους…",https://www.efsyn.gr/tehnes/moysiki-horos/236972_deos-toy-loimoy-metoysionetai-se-moysiki
Culture,efsyn.gr,Η κυβέρνηση οφείλει να εφαρμόσει άμεσα το σχέδιο που συζητά για την ενίσχυση του Τύπου,"17.03.2020, ",Δημήτρης Κανελλόπουλος,"Ευτυχώς που δεν κλείνουν από αύριο τα περίπτερα και τα καταστήματα με είδη ψιλικών. Και δεν το λέω μόνο επειδή αποτελούν, πραγματικά, σημεία όπου βρίσκεις είδη πρώτης ανάγκης ανά πάσα στιγμή και χωρίς να απομακρυνθείς πολύ από το σπίτι σου. Και δίχως, επιπλέον, να πέφτεις πάνω σε συνωστισμό. Το λέω κι επειδή εκεί, στα συγκεκριμένα μέρη, χωρίς εννοείται να ξεχνάω τους αγαπημένους εφημεριδοπώλες, βρίσκετε να αγοράσετε εφημερίδες. Δεν θέλω να σκεφτώ τι θα συνέβαινε αν έκλειναν αυτές οι μικρές οάσεις. Θα είχαμε έως και αναστολή εκδόσεων εφημερίδων. Εσείς δηλαδή που διαβάζετε τώρα αυτές τις γραμμές και μαζί με τα απαραίτητα ψώνια της ημέρας αγοράσατε κι εφημερίδα (μιλάω εξ ιδίας πείρας) δεν θα μπορούσατε να μας διαβάσετε. Χθες η «Εφ.Συν.» προχώρησε σε μια ρηξικέλευθη, για την εποχή, πρόταση. Ζητήσαμε κατ’ αρχάς να διευρύνει η πολιτεία τα σημεία πώλησης εφημερίδων και περιοδικών. Να μπει ο έντυπος και ο περιοδικός Τύπος, γι’ αυτό το ζόρικο διάστημα, στα σουπερμάρκετ. «Τα σημεία πώλησης μειώνονται και αναμένεται να μειωθούν κι άλλο, οι περιορισμοί στην κίνηση των πολιτών ουσιαστικά νεκρώνουν τις πόλεις. Συνέπεια όλων αυτών είναι και η μείωση της διαφήμισης που αποφέρει σημαντικά έσοδα για τη λειτουργία και την επιβίωση του Τύπου», γράψαμε. «Με δυο λόγια και με δεδομένο ότι δεν θα υπάρξει άρση των περιοριστικών μέτρων στο αμέσως επόμενο διάστημα, η έντυπη ενημέρωση απειλείται άμεσα με αφανισμό». Και η Ενωση Ιδιοκτητών Ημερησίων Εφημερίδων Αθηνών (ΕΙΗΕΑ) κινήθηκε χθες με ανακοίνωσή της σε αντίστοιχο μήκος κύματος. Ζήτησε: α) να μην κλείσουν τα περίπτερα, και β) να υποχρεωθούν τα σουπερμάρκετ να πωλούν εφημερίδες. Αυτό μπορεί να γίνει άμεσα, δεν είναι δύσκολο να παρθεί μια τέτοια κυβερνητική απόφαση. Το σημαντικότερο ωστόσο είναι η κυβέρνηση να εφαρμόσει άμεσα -αν ήταν δυνατόν από χθες- ένα συνολικό σχέδιο ουσιαστικής, μακροχρόνιας και πολύπλευρης ενίσχυσης του Τύπου, το οποίο θα επεξεργαστεί γρήγορα σε συνεργασία με τις δημοσιογραφικές ενώσεις. Να προχωρήσει δηλαδή άμεσα στην υλοποίηση του σχεδίου που συζητά, άλλωστε, εδώ και μήνες. Η ΕΙΗΕΑ σημείωσε δύο πρώτα μέτρα (υπάρχουν κι άλλα φυσικά): Ζητάει μάλιστα να αναλάβει η ίδια τη διαδικασία για την ενίσχυση των εφημερίδων. Χθες, στο κύριο άρθρο μας, ήμασταν κατηγορηματικοί: «Κανένα έντυπο δεν πρέπει να κλείσει, καμία θέση εργασίας δεν πρέπει να χαθεί. Είναι ζήτημα δημοκρατίας». Στα μέτρα ενίσχυσης των ομάδων που πλήττονται από τον κορονοϊό πρέπει να προστεθεί και ο έντυπος Τύπος, που περνούσε πολύ δύσκολα πριν ακόμα μάθουμε ποια είναι αυτή η επαρχία Γουχάν στην Κίνα. • Σε μια σωστή κίνηση προχώρησε χθες ο υπουργός Επικρατείας και Ψηφιακής Διακυβέρνησης Κυριάκος Πιερρακάκης. Απηύθυνε πρόσκληση για την ψηφιακή αλληλεγγύη σχετικά με την αντιμετώπιση των νέων συνθηκών λόγω του κορονοϊού. Πρόσκληση προς τα μέλη της «Ελληνικής Συμμαχίας για τις ψηφιακές δεξιότητες και την απασχόληση», τα μέλη του ΣΕΠΕ, τους παρόχους τηλεπικοινωνιών και τις επιχειρήσεις συνδρομητικών υπηρεσιών. Είμαστε που είμαστε κλεισμένοι αναγκαστικά στα σπίτια μας, τουλάχιστον να έχουμε περισσότερα data να χρησιμοποιούμε. «Σας καλώ να εξετάσετε ποιες από τις υπηρεσίες ή/και προϊόντα που παρέχετε συνδρομητικά μπορούν να διατεθούν δωρεάν για όσο διάστημα διαρκέσουν τα έκτακτα μέτρα: υπηρεσίες και προϊόντα που διευκολύνουν την εξ αποστάσεως εργασία και εκπαίδευση, αλλά και την ψυχαγωγία – και να μας ενημερώσετε σχετικά, εντάσσοντάς το στην πρωτοβουλία #DigitalSolidarityGR, που άμεσα θα λειτουργεί και ως πλατφόρμα», λέει ο κ. Πιερρακάκης. Κι ευελπιστεί πως θα εισακουστεί: «Σε αυτή τη συγκυρία οφείλουμε να αποτελέσουμε δυναμικό κομμάτι της απάντησης στην πρόκληση απέναντι στην πανδημία. Και είμαι βέβαιος ότι η ανταπόκρισή σας θα είναι άμεση και καθοριστική».",https://www.efsyn.gr/tehnes/media/235514_i-kybernisi-ofeilei-na-efarmosei-amesa-shedio-poy-syzita-gia-tin-enishysi-toy
Culture,efsyn.gr,Υπάρχει σκέψη να μετατεθούν οι παραστάσεις στο τέλος Αυγούστου,"22.03.2020, ",Έφη Μαρίνου,"Η αβεβαιότητα που επικρατεί, η αύξηση των κρουσμάτων της πανδημίας στην Ελλάδα αλλά και σ’ όλο τον κόσμο, «οι δύσκολες μέρες που μας περιμένουν» όπως λένε οι ειδικοί, το «μένουμε σπίτι» που προσπαθούμε να τηρήσουμε, το «από μέρα σε μέρα, από μήνα σε μήνα», συνθέτουν το νέο μοτίβο της ζωής μας. Η καθημερινότητα αποσταθεροποιήθηκε, πλάνα, προγράμματα μετατίθενται για το ακόμα απροσδιόριστο μέλλον. Για τότε που ο εφιάλτης θα έχει τελειώσει. Το Εθνικό Θέατρο ανέστειλε όλες τις παραστάσεις του. Η χειμερινή περίοδος διακόπηκε βίαια. Αλλά ποιο είναι το μέλλον των καλοκαιρινών προγραμματισμένων παραγωγών στο πλαίσιο του Φεστιβάλ Αθηνών και Επιδαύρου, παραστάσεις που υπό κανονικές συνθήκες θα άρχιζαν σιγά σιγά την προετοιμασία τους και τις πρόβες; «Το Εθνικό Θέατρο θα κρατηθεί ζωντανό, ορόσημο, πυλώνας», λέει ο καλλιτεχνικός διευθυντής Δημήτρης Λιγνάδης. «Δεν έχει έρθει η συντέλεια του κόσμου, δεν έχει έρθει το τέλος του θεάτρου – κάθε άλλο μάλιστα. Είναι βέβαιο πως κάποια στιγμή θα βγούμε από τη δίνη της πανδημίας. Το Εθνικό Θέατρο προετοιμάζεται γι’ αυτήν τη μέρα, για την επόμενη μέρα. Εχουμε καταρτίσει το ρεπερτόριο για την περίοδο 2020-2021. Ναι, έχουμε δυο παραγωγές στο Φεστιβάλ Αθηνών και Επιδαύρου το καλοκαίρι και είναι ακόμα νωρίς να πάρουμε απόφαση, άλλωστε το Φεστιβάλ έχει τον πρώτο λόγο. Το ξαφνικό γεγονός της πανδημίας δημιουργεί μια μεταβλητή στα σχέδιά μας, στα σχέδια του θεάτρου γενικώς. Είμαστε αναγκασμένοι να πηγαίνουμε σύμφωνα με την καθημερινή συγκυρία, η οποία αλλάζει διαρκώς. Οι συνθήκες είναι έκτακτες, πιο έκτακτες από ποτέ». • Υπάρχει σκέψη για μετάθεση των παραστάσεων προς το τέλος Αυγούστου; Σαφώς είναι μια σκέψη, και μια δυνατότητα προσθέτω εγώ, να μετατεθούν οι παραστάσεις προς το τέλος του καλοκαιριού και τον Σεπτέμβριο. Θα το δούμε, προς το παρόν περιμένουμε το πώς θα εξελιχθεί η επιδημία στη χώρα μας, τι περιθώρια θα μας αφήσει για να προετοιμάσουμε εγκαίρως και να υλοποιήσουμε τις παραγωγές. • Αν υποθέσουμε ότι στα μέσα Μαΐου θα έχουμε βγει από την κρίση της επιδημίας, τι περιθώριο χρόνου χρειάζεστε για την προετοιμασία των καλοκαιρινών παραστάσεων; Από τα μέσα Μαΐου χρειαζόμαστε δυόμισι μήνες προετοιμασία, αλλιώς μιλάμε για παραστάσεις work-in-progress. Μια παράσταση κρύβει από πίσω έναν ολόκληρο κόσμο, προσλήψεις, πρόβες, τεχνική υποστήριξη. Το «μηχανοστάσιο» είναι μεγάλο. Κι ας λέμε για τον καπετάνιο στο τιμόνι… Αν δεν υπάρχει ναυπηγείο, δεν υπάρχει πλοίο· κι αν δεν υπάρχει πλοίο, ο καπετάνιος δεν έχει να κάνει τίποτα. Μην ξεχνάμε ότι το Εθνικό Θέατρο αυτή τη στιγμή βρίσκεται εν λειτουργία παρ’ όλο που έχει κλείσει τις Σκηνές του. Είναι κλειστό με την έννοια ότι οι Σκηνές του δεν λειτουργούν, όμως ο Οργανισμός παραμένει ανοιχτός, όπως ορίζει ο νόμος. Είμαι κάθε μέρα στο θέατρο μαζί με προσωπικό έκτακτης ανάγκης τηρώντας όλους τους κανόνες προστασίας για την επιδημία. Σ’ ένα περιβάλλον απόλυτης σύμπνοιας με τους εργαζόμενους δρομολογούμε υλικοτεχνικές εργασίες που μπορούν να γίνουν, όπως εκκαθαρίσεις αποθηκών, βαψίματα κ.λπ. Συγχρόνως μας βασανίζει το ερώτημα για το πώς το Εθνικό Θέατρο μπορεί να παρέμβει σ’ όλο αυτό που ζούμε καθηλωμένοι στο σπίτι. Είμαστε λοιπόν στη φάση επεξεργασίας κάποιων εναλλακτικών ιδεών για θεατρικές δράσεις που αφορούν μόνο τον παρόντα χρόνο· δράσεις που –θέλω να τονίσω– δεν αντικαθιστούν αλλά υποκαθιστούν το θεατρικό γεγονός. Το θέατρο είναι τέχνη ζωντανή, τίποτα άλλο δεν μπορεί να υπάρξει στη θέση του και γι’ αυτό ακριβώς δεν διστάζω να προχωρήσω σε μια εναλλακτική δράση που δεν θα κρύβει την πρόθεσή της, ότι δηλαδή μέσα σ’ αυτή την ακίνητη πραγματικότητα που βιώνουμε υποκαθιστά απλώς αυτό που αναγκαστικά απουσιάζει: το θέατρο. Μην ξεχνάμε αυτό που λέω επανειλημμένα, το Εθνικό Θέατρο από την ίδρυσή του, πέραν της ψυχαγωγίας, οφείλει να παρέχει και εκπαίδευση. • Τι είδους δράσεις ετοιμάζετε; Πρόκειται για δράσεις βιντεοσκοπημένες που θα υλοποιηθούν τηρώντας όλα τα μέτρα ασφαλείας, όπως την απόσταση του ενός από τον άλλον, όχι όμως δράσεις πρόχειρες ή ευτελείς στη δημιουργία τους. • Σκέφτεστε να εντάξετε στην επόμενη καλλιτεχνική περίοδο τις παραστάσεις που σταμάτησαν κι αυτές που δεν πρόλαβαν καν να κάνουν πρεμιέρα; Και τι γίνεται με τα συμβόλαια, τις αμοιβές των ηθοποιών για τους μήνες που διανύουμε; Οι ηθοποιοί θα πληρωθούν κανονικά και τα συμβόλαιά τους λήγουν κανονικά. Η συγχώνευση των παραστάσεων στο ρεπερτόριο του χειμώνα δεν είναι μια απλή διαδικασία. Δεν είναι «έλα εσύ, φύγε εσύ». Οταν έχεις ετοιμάσει ήδη το καλλιτεχνικό πρόγραμμα, είναι μια δύσκολη εξίσωση να αποφασίσεις ποια παραγωγή θα αναγκαστείς να θυσιάσεις. Επίσης, θα υπάρξει πρόβλημα με τις διανομές, καθώς οι ηθοποιοί μπορεί να μην είναι ελεύθεροι. Ωστόσο το σκεφτόμαστε. • Μπορείτε να αποτιμήσετε σε μια τάξη μεγέθους την οικονομική ζημιά που υπέστη το θέατρο από τότε που υποχρεωθήκατε να αναστείλετε τις παραστάσεις; Δεν είμαι σε θέση να αποτιμήσω τη ζημιά σε αριθμούς. Το ίδιο ερώτημα δέχτηκα από το υπουργείο Πολιτισμού, αν έχω εικόνα της ζημιάς των έξι κλειστών Σκηνών με τους εργαζόμενους να πληρώνονται παράλληλα. Θέλω να πω εδώ ότι με το υπουργείο Πολιτισμού βρισκόμαστε σε καθημερινή επικοινωνία, γόνιμη επικοινωνία και συνεχή διάλογο για νομικά ζητήματα που έχουν προκύψει. Υπάρχει αγωνία, ενδιαφέρον και από τις δυο πλευρές για λύσεις. • Ο ευάλωτος κόσμος του θεάτρου δέχτηκε μεγάλο πλήγμα. Ναι, ο κλάδος υπέστη μεγάλο πλήγμα. Είναι σαν να έφυγε πάνω από το κεφάλι μας το στέγαστρο, σαν να το πήρε ο αέρας και μας άφησε όλους ακάλυπτους. Οι ηθοποιοί βρέθηκαν χωρίς δουλειά, με κανένα χρονικό ορίζοντα για το πώς και το πότε θα εργαστούν ξανά. Τέτοιες ώρες αρχίζεις πάλι να σκέφτεσαι, να στοχάζεσαι πάνω στη δουλειά μας. Τι εννοούμε όταν λέμε θέατρο, ηθοποιός, αίθουσα, παράσταση. Το Εθνικό Θέατρο θα κρατηθεί ζωντανό, ορόσημο, πυλώνας. Και το θέατρο δεν θα πεθάνει ποτέ. Και ναι, δεν γίνεται να αντικατασταθεί από κανένα βίντεο, κανένα σινεμά, καμιά κάμερα. Θα τα καταφέρουμε. Ραντεβού στις αίθουσες. • Είστε ευχαριστημένος από τους χειρισμούς της κυβέρνησης στην αντιμετώπιση αυτής της πρωτοφανούς κρίσης; Θα έλεγα, όσο κομψά και συγκρατημένα γίνεται, πως δεν μπορώ να σκεφτώ πιο υπεύθυνους χειρισμούς από αυτούς που επιλέγει η κυβέρνηση. Μπροστά σε μια τέτοια κρίση αίρονται δεξιές και αριστερές γραμμές. Αυτό που μετράει είναι η μέριμνα για τον άνθρωπο, ο αγώνας για την υγεία της κοινότητας.",https://www.efsyn.gr/tehnes/theatro/236127_yparhei-skepsi-na-metatethoyn-oi-parastaseis-sto-telos-aygoystoy
Culture,efsyn.gr,Kραυγή αγωνίας από τις εφημερίδες,"19.03.2020, ",Δημήτρης Κανελλόπουλος,"Δίπλα στα κλειστά μαγαζιά υπάρχουν κι άλλα μαγαζιά που παραμένουν μεν ανοιχτά, αλλά είναι χωρίς δουλειά. Το καταλαβαίνετε, νομίζω. Και δεν μιλάω για τα εμπορικά καταστήματα που έκλεισαν από χθες. Ούτως ή άλλως αυτά ζητούσαν να κλείσουν ώστε να μπορούν να λάβουν την όποια ενίσχυση από το κράτος. Ενα από τα «μαγαζιά» με τις παράπλευρες απώλειες είναι και τα ΜΜΕ. Ολα τα ΜΜΕ με τον έντυπο Τύπο ακόμη περισσότερο. Οι εφημερίδες αντιμετωπίζουν τα εξής, μεγάλα, προβλήματα: Το λέγαμε και προχθές, το επαναλαμβάνουμε και τώρα: Αν δεν ληφθούν συγκεκριμένα μέτρα για την προστασία των εφημερίδων, η επιδημία του κορονοϊού μπορεί να αποτελέσει τη χαριστική βολή για τον έντυπο και περιοδικό Τύπο. Πολλοί απειλούνται οικονομικά με την πανδημία, πολλά επαγγέλματα, το ξέρουμε, όμως μην ξεχνάμε πως η ύπαρξη των εφημερίδων αποτελεί ζήτημα δημοκρατίας. Η «Εφ.Συν.» έχει καταθέσει ήδη πρόταση για τη διεύρυνση των σημείων πώλησης. Είναι επιτακτική ανάγκη οι εφημερίδες να μπουν και στα σουπερμάρκετ. Αμεσα. Στα μέτρα που ανακοίνωσε η κυβέρνηση για τις επιχειρήσεις πρέπει να προσθέσει και το συγκεκριμένο. Είναι, άλλωστε, μηδενικού κόστους. Ετσι οι εφημερίδες θα βρεθούν δίπλα στα είδη πρώτης ανάγκης. Ειδικά για τώρα που ο κόσμος βρίσκεται αποκλεισμένος στα σπίτια του, ο έντυπος Τύπος αποτελεί ένας πρώτης τάξεως ανάγνωσμα. Επειδή οι εφημερίδες είναι γενικά πιο ψύχραιμες από τα περισσότερα sites θα είναι και κέρδος για την ενημέρωση του κοινού. Ο κ. Τσιόδρας χθες μίλησε για fake news. Μη μιλήσουμε καν για social media και facebook, εκεί οι ψεύτικες ειδήσεις αποτελούν τον κανόνα και όχι την εξαίρεση. Επίσης, πρέπει η κυβέρνηση να προχωρήσει άμεσα στο πρόγραμμα ενίσχυσης του Τύπου. Θα το έκανε το αμέσως προσεχές διάστημα, είναι αδήριτη ανάγκη να το προχωρήσει τώρα. Αλλωστε οι εφημερίδες είναι, όπως είπαμε, από τους κλάδους που πλήττονται άμεσα από την πανδημία και χρειάζονται με τη σειρά τους ενίσχυση. Από την κυβέρνηση λένε πως αφορούν και τον έντυπο Τύπο οι χθεσινές εξαγγελίες και μένει να εξειδικευτούν τα μέτρα στήριξης. Δεν χρειάζεται να επαναλάβουμε πόσο σημαντική είναι για τη Δημοκρατία μας η ύπαρξη ενός υγιούς οικονομικά και ανεξάρτητου έντυπου Τύπου.",https://www.efsyn.gr/tehnes/media/235752_kraygi-agonias-apo-tis-efimerides
Culture,efsyn.gr,Ο κορονοϊός νίκησε το «Λιοντάρι του Καμερούν»,"26.03.2020, ",Ματούλα Κουστένη,"Ο πιο εμπνευσμένος σαξοφωνίστας που γεννήθηκε στην Αφρική, εκείνος που τόλμησε τους πιο ανελέητους πειραματισμούς μεταξύ φανκ, τζαζ, ρέγκε και άφρο. Εκείνος που δοκιμάστηκε στις πιο γόνιμες κι ενδιαφέρουσες συνεργασίες με τα υπόλοιπα μεγαθήρια της ηπείρου του (Μίριαμ Μακέμπα, Αντζελίκ Κιντζό, Μορί Καντέ, Ρισάρ Μπονά, Φέλα Κούτι). Ο υπέροχος Μανού Ντιμπάνγκο, δημιουργός δεκάδων άλμπουμ, στα χέρια του οποίου απογειώθηκαν ο αφρομπίτ και ο αφροφάνκ ήχος, πέθανε στις 24 Μαρτίου στο Παρίσι, έξι ημέρες μετά την εισαγωγή του στο νοσοκομείο, χτυπημένος από τον κορονοϊό. Ο κορυφαίος σαξοφωνίστας, που κατάφερε να γίνει σύμβολο μιας ολόκληρης γενιάς καλλιτεχνών και να μετατραπεί σε ηγετική φυσιογνωμία της world μουσικής, αναπτύσσοντας ένα μουσικό στιλ που συνδύαζε τζαζ, φανκ και παραδοσιακή μουσική του Καμερούν, είναι το πρώτο θύμα κορονοϊού στην παγκόσμια μουσική κοινότητα. Εξωστρεφής και χαρισματικός, μαχητικός, αστείος και πάντα με παιχνιδιάρικη διάθεση, ο Μανού Ντιμπάνγκο που τόσο είχαμε απολαύσει και στην Ελλάδα υπήρξε ένας κοσμοπολίτης μουσικός που μας σύστησε το παρελθόν μιας αχανούς ηπείρου, εξέφρασε το παρόν της με τον πιο δημιουργικό τρόπο κι ενδεχομένως να εμπνεύσει και το αύριο της αφρικανικής μουσικής. Το «λιοντάρι του Καμερούν» -όπως τον αποκαλούσαν- είχε γεννηθεί στις 12 Δεκεμβρίου 1933 στην Ντουάλα του Καμερούν. Γονείς του ήταν ένας δημόσιος υπάλληλος και μέλος της εθνότητας των Yabassi και μια ράφτρα-σχεδιάστρια μόδας (από την εθνότητα των Duala). Αδέρφια δεν είχε, στο σπίτι δεν υπήρχε ραδιόφωνο και όπως ο ίδιος ανέφερε στην αυτοβιογραφία του «Three kilos of coffee», ούτε με τους γονείς του κατάφερε ποτέ να ταυτιστεί πλήρως. Αλλωστε, όπως χαρακτηριστικά αποκάλυψε στο ίδιο βιβλίο, το μοναδικό του εφόδιο, όταν στα 15 και μέσα σε πολύ δύσκολες συνθήκες εγκατέλειψε το Καμερούν για να μπει σε ένα σχολείο στη Γαλλία, ήταν κάποιες πενιχρές οικονομίες και τρία κιλά καφές, όποιες γνώσεις του είχε μεταδώσει ο θείος του και η αγάπη για τη μουσική που πρωτοδιδάχτηκε από την προτεσταντική εκκλησία της περιοχής. Στην Ευρώπη όμως άνθισε κυριολεκτικά. Αρχικά ως μέλος των Africa Jazz δούλεψε με σπουδαίους μουσικούς, όπως οι Φέλα Κούτι και Χέρμπι Χάνκοκ. Επειτα σημείωσε τεράστια επιτυχία στο Ηνωμένο Βασίλειο με το «Big Blow» (πρωτοκυκλοφόρησε το 1976). Σημαντικότερο, όμως, είναι το γεγονός ότι αυτός ο ακαταπόνητος μουσικός υπήρξε από τους καλλιτέχνες που μας σύστησαν τη world μουσική πριν καν ορίσουμε και καταλάβουμε τι ακριβώς σημαίνει. Οταν όλοι πάσχιζαν να ενταχθούν στο άρμα της έθνικ ισορροπώντας μεταξύ ακατέργαστων μουσικών και μοδάτων ευκολιών, εκείνος κατάφερε να ενώσει τους ρυθμούς της Δυτικής Αφρικής με την παγκόσμια τζαζ, υπογράμμισε την ένταση, το πάθος αλλά και την πολυπλοκότητα του αφρικανικού ήχου και μετέτρεψε το 1972 τον χορό της ψυχής, το «Soul Makossa», σε ύμνο μιας ολόκληρης ηπείρου. Επίσης, το 1998 υπήρξε υποψήφιος για Γκράμι για το άλμπουμ «CubAfrica» που έφτιαξαν με τον Κουβανέζο Ελιάδες Οτσόα. Σημαντική, τέλος, υπήρξε και η κοινωνική του δράση καθώς υπήρξε ο πρώτος πρόεδρος της Cameroon Music Corporation (ένωση για τα δικαιώματα των καλλιτεχνών), ενώ η UNESCO τον ανακήρυξε Καλλιτέχνη για την Ειρήνη το 2004. Τον Ιούλιο του 2014, γιόρτασε τα 80 του χρόνια με μια μεγαλοπρεπή συναυλία στο παρισινό «Ολιμπιά», η οποία μεταδόθηκε από το TV5Monde. Η οικογένεια του Ντιμπάνγκο στη Γαλλία (είχε τέσσερα παιδιά) δήλωσε ότι θα ήθελε να τον τιμήσει όπως του αξίζει αλλά μετά την περίοδο των περιοριστικών μέτρων που εδώ και μέρες έχουν επιβληθεί και εκεί.",https://www.efsyn.gr/node/236730
Culture,efsyn.gr,Σύσταση Γνωμοδοτικής Επιτροπής για την ενίσχυση του Τύπου,"23.02.2020, ",Δημήτρης Κανελλόπουλος,"Η κυβέρνηση προχωρά σε σύσταση Γνωμοδοτικής Επιτροπής για την ενίσχυση του Τύπου, όπως προβλέπεται σε άρθρο που υπάρχει σε νομοσχέδιο του Υπουργείου Εσωτερικών. Η Γνωμοδοτική Επιτροπή που θα συσταθεί θα παρακολουθεί τα προγράμματα χρηματοδότησης Τύπου και θα αποτελείται από 5 έως 7 άτομα, εκπροσώπους των ενώσεων συντακτών και των ιδιοκτητών εφημερίδων, μαζί με πρόσωπα κύρους και εμπειρίας στο χώρο του Τύπου. Η Επιτροπή δεν θα αποφασίζει, απλώς θα διατυπώνει γνώμη για το αν μία εκδοτική επιχείρηση πληροί τα κριτήρια για να ενταχθεί σε πρόγραμμα χρηματοδότησης, αν τηρεί τη δημοσιογραφική δεοντολογία και ηθική. Θα βγει και ΚΥΑ του υπουργού Οικονομικών και του υφυπουργού στον πρωθυπουργό που θα περιέχει τους όρους και τις προϋποθέσεις υπαγωγής των εφημερίδων στο πρόγραμμα, το ύψος της ενίσχυσης, τη διάρκεια των προγραμμάτων κ.ά. Με την ΚΥΑ αυτή θα οριστούν και τα μέλη της Γνωμοδοτικής Επιτροπής.",https://www.efsyn.gr/node/232456
Culture,efsyn.gr,Τι προτείνει η Επιτροπή Ανταγωνισμού για τη διανομή του Τύπου,"14.01.2020, ",Δημήτρης Κανελλόπουλος,"Βγήκε σήμερα η γνωμοδότηση της Επιτροπής Ανταγωνισμού σχετικά με το μονοπώλιο που υφίσταται στη διανομή του Τύπου στη χώρα μας. Στην Ελλάδα, υπενθυμίζουμε, υπάρχει ένα και μοναδικό πρακτορείο διανομής, το «Αργος», στο οποίο μεγαλομέτοχος είναι ο Βαγγέλης Μαρινάκης. Η Επιτροπή Ανταγωνισμού δέχεται πως η αγορά διανομής Έντυπου Τύπου χαρακτηρίζεται από ορισμένες δομικές αδυναμίες. Αναφέρει ενδεικτικά κάποιες: Τα ανωτέρω έχουν προσδώσει στην υπό εξέταση αγορά χαρακτηριστικά ενός δυνάμει «φυσικού μονοπωλίου» ή «ουσιώδους διευκόλυνσης», τουλάχιστον μεσοπρόθεσμα. H Επιτροπή δέχεται πως «η συμμετοχή ορισμένων μόνο εκδοτικών επιχειρήσεων στο μετοχικό κεφάλαιο και συνεπώς στη διακυβέρνηση του μοναδικού πρακτορείου διανομής Τύπου, εξ ορισμού αποδυναμώνει την ανταγωνιστική ουδετερότητα μεταξύ των εκδοτικών εταιριών». Οπως σημειώνει η ΕΑ, αυτό, «ενέχει τον κίνδυνο υιοθέτησης από μέρους των τελευταίων εταιριών πρακτικών αποκλεισμού των ανταγωνιστών τους, η οποία μπορεί να έχει αρνητικό αντίκτυπο και στους πολίτες». Σημειώνει επίσης πως «η διερεύνηση του ενδεχομένου λήψης μέτρων θα πρέπει να στοχεύει στο να διασφαλίσει την πολυφωνία του Τύπου, υπό την έννοια της διασφάλισης της ύπαρξης πλουραλισμού στα μέσα ενημέρωσης». Τι προτείνει λοιπόν η ΕΑ:",https://www.efsyn.gr/tehnes/media/226832_ti-proteinei-i-epitropi-antagonismoy-gia-ti-dianomi-toy-typoy
Culture,efsyn.gr,Γνωμοδοτική επιτροπή για να... καθυστερήσει το πρόγραμμα ενίσχυσης των εφημερίδων,"25.02.2020, ",Δημήτρης Κανελλόπουλος,"Στη σύσταση γνωμοδοτικής επιτροπής για την ενίσχυση του Τύπου προχωρά η κυβέρνηση, όπως προβλέπεται σε άρθρο που περιέχεται σε νομοσχέδιο του υπουργείου Εσωτερικών. Η γνωμοδοτική επιτροπή θα αποτελείται από 5 έως 7 άτομα, εκπροσώπους των ενώσεων συντακτών και των ενώσεων ιδιοκτητών εφημερίδων, μαζί με πρόσωπα κύρους και εμπειρίας στον χώρο του Τύπου. Η επιτροπή θα παρακολουθεί μεν τα προγράμματα ενίσχυσης Τύπου, αλλά δεν θα λαμβάνει αποφάσεις, απλώς θα διατυπώνει γνώμη για το αν μια εκδοτική επιχείρηση πληροί τα κριτήρια για να ενταχθεί σε πρόγραμμα ενίσχυσης, αν τηρεί τη δημοσιογραφική δεοντολογία και ηθική. Θα βγει και ΚΥΑ του υπουργού Οικονομικών και του υφυπουργού στον πρωθυπουργό που θα περιέχει τους όρους και τις προϋποθέσεις υπαγωγής των εφημερίδων στο πρόγραμμα, το ύψος της ενίσχυσης, τη διάρκεια των προγραμμάτων κ.ά. Με την ΚΥΑ αυτή θα οριστούν και τα μέλη της γνωμοδοτικής επιτροπής. Αυτό βέβαια σημαίνει πως όλα πηγαίνουν πιο πίσω και δεν ισχύουν οι διαβεβαιώσεις του κυβερνητικού εκπροσώπου Στέλιου Πέτσα ότι μέσα στον Φεβρουάριο θα έχει ολοκληρωθεί η ενίσχυση των εφημερίδων. Ο ΣΥΡΙΖΑ πάντως καλεί την κυβέρνηση να αποσύρει τη σχετική διάταξη και να ολοκληρώσει την εφαρμογή του θεσμικού πλαισίου της προηγούμενης κυβέρνησης. Ο τομεάρχης Ψηφιακής Πολιτικής της Κ.Ο. του ΣΥΡΙΖΑ και βουλευτής Θεσπρωτίας, Μάριος Κάτσης, υπογράμμισε πως η σημερινή κυβέρνηση, αντί να ολοκληρώσει τα σχετικά προγράμματα και να δώσει τα ποσά ενίσχυσης στις εφημερίδες, «μπήκε σε έναν χορό συνδιαλλαγής, προκειμένου να ικανοποιηθούν αιτήματα ιδιοκτητών εφημερίδων, οι οποίοι θέλουν να λάβουν ενίσχυση ενώ χρωστούν σε Εφορία, ασφαλιστικά ταμεία και εργαζομένους τους». Ο κ. Κάτσης θεωρεί πως οι κυβερνώντες γίνονται «έρμαιο συμφερόντων στον χώρο των ΜΜΕ και νομοθετούν ξανά κάτι που ήδη υπάρχει, “νομιμοποιώντας” ταυτόχρονα την ενίσχυση μπαταχτσήδων μέσα από την παρεμβολή μιας υποτίθεται ανεξάρτητης γνωμοδοτικής επιτροπής». Καλεί λοιπόν την κυβέρνηση να αποσύρει την επίμαχη διάταξη και να ολοκληρώσει την εφαρμογή του θεσμικού πλαισίου του ΣΥΡΙΖΑ.",https://www.efsyn.gr/tehnes/media/232722_gnomodotiki-epitropi-gia-na-kathysterisei-programma-enishysis-ton-efimeridon
Culture,efsyn.gr,Moυσείο Ιόλα η μυθική βίλα του,"23.05.2017, ",Παρή Σπίνου,"Λεηλατήθηκε, καταστράφηκε, χαρακτηρίστηκε ιστορικό διατηρητέο μνημείο, απαλλοτριώθηκε, αποτέλεσε μήλον της -δικαστικής- Εριδος, ωστόσο όπως φαίνεται θα έχει αίσιο τέλος η πολύχρονη περιπέτεια της βίλας Ιόλα στην Αγία Παρασκευή. Ο Δήμος Αγίας Παρασκευής προχωράει στην αγορά από τον τωρινό ιδιοκτήτη της διώροφης έπαυλης, 1.600 τ.μ., που περιβάλλεται από κτήμα έκτασης 6,7 στρεμμάτων και ο δήμαρχος Γιάννης Σταθόπουλος αναμένεται, σύμφωνα με πληροφορίες, να ανακοινώσει επίσημα το γεγονός μια σημαδιακή ημέρα: στις 8 Ιουνίου, οπότε συμπληρώνονται 30 χρόνια από τον θάνατο του Αλέξανδρου Ιόλα. Πρόθεση είναι να δημιουργηθεί εκεί το Μουσείο Ιόλα και παράλληλα πολιτιστικό κέντρο, «ένα τοπόσημο πανελλήνιας ακτινοβολίας», όπως δηλώνει στην «Εφ.Συν.» ο Γ. Σταθόπουλος. Η μυθική μαρμάρινη βίλα Ιόλα, της χλιδής και της επίδειξης, είναι πλέον ένα κτίριο-φάντασμα. Με το που άφησε την τελευταία του πνοή ο Ιόλας, το 1987, σε νοσοκομείο της Νέας Υόρκης, νικημένος από ΑΙDS, oι νόμιμοι κληρονόμοι του έσπευσαν να αδειάσουν την κατοικία του από τα αμύθητης αξίας έργα τέχνης και αντικείμενα -γεμάτα κοντέινερ έφευγαν μέσα στη νύχτα, σύμφωνα με μαρτυρίες της εποχής-, ενώ τα επόμενα χρόνια το κτίσμα αποψιλώθηκε, από ντουλάπες μέχρι πόμολα... «Το κτίριο είναι εγκαταλελειμμένο, αλλά δεν χρειάζονται τεράστια ποσά για να συντηρηθεί και να γίνει χώρος πολιτισμού», τονίζει ο Γ. Σταθόπουλος. Μάλιστα, ο βιογράφος του Ιόλα, ο Νίκος Σταθούλης, θα βάλει την πρώτη, σημαντική μαγιά. Βιβλιογραφικό και φωτογραφικό υλικό από τη μυθική ζωή του Αλεξανδρινού, ο οποίος ξεκίνησε ως χορευτής και στη συνέχεια κατέκτησε τον κόσμο της τέχνης με γκαλερί από τη Νέα Υόρκη ώς το Παρίσι, τη Ζυρίχη και τη Ρώμη. Παράλληλα θα εκτεθεί η αλληλογραφία του με διεθνείς προσωπικότητες της τέχνης -ο Ιόλας είχε συνεργαστεί με τους Μαξ Ερνστ, Πικάσο, Αντι Γουόρχολ, Ρενέ Μαγκρίτ, κ.ά.- ενώ ο δήμαρχος θα καλέσει τους Ελληνες καλλιτέχνες που είχε αναδείξει να δώσουν έργα τους για να εμπλουτιστεί το νέο μουσείο. Φαίνεται πως η 30ή επέτειος από τον θάνατο του Αλέξανδρου Ιόλα είναι σημαδιακή. Ο οίκος Sotheby's οργανώνει στις 25 Μαΐου, στο Λονδίνο, δημοπρασία με 155 έργα τέχνης και πολύτιμα αντικείμενα από τις συλλογές του Ιόλα, τα ίχνη των οποίων έχουν εδώ και χρόνια χαθεί. Πίνακες των Πικάσο, Γούρχολ, Ματίς, Ντε Κίρικο, Ακριθάκη, γλυπτά των Νίκι ντε Σεν Φαλ, Τάκι, αλλά και χρυσά ρολόγια, διαμαντένια σκουλαρίκια, έπιπλα, χαλιά, ασημένια σερβίτσια, περίτεχνοι καθρέφτες, μπιμπελό... η αξία των οποίων ξεκινά από 400 λίρες και ξεπερνά τις 200.000 λίρες. Η δημοπρασία κινητοποίησε τον δήμαρχο Αγίας Παρασκευής, ο οποίος έστειλε επιστολή διαμαρτυρίας προς τους Sotheby's (την κοινοποίησε και στο υπουργείο Πολιτισμού), με την οποία ζητά να αποσυρθούν τα έργα τέχνης καθώς «έχει υποβληθεί μήνυση κατά αγνώστων ενώπιον των εισαγγελικών αρχών για κλοπή έργων τέχνης και αντικειμένων» από τη βίλα Ιόλα. Από την πλευρά του ο οίκος δημοπρασιών απαντά: «Γνωρίζουμε ότι η Βίλα του Αλέξανδρου Ιόλα έχει χαρακτηριστεί από το 1998 ως διατηρητέο ιστορικό μνημείο, αλλά θεωρούμε ότι αυτό δεν σχετίζεται με τη δική μας δημοπρασία. Επιπλέον, έχουμε πλήρη επίγνωση του γεγονότος ότι άλλα περιουσιακά στοιχεία έχουν κλαπεί από τη Βίλα στο παρελθόν, αλλά ο Οίκος Δημοπρασιών Sotheby's δεν θα διέθετε ποτέ κάποιο περιουσιακό στοιχείο για πώληση, σε περίπτωση που διατηρούσε οποιαδήποτε αμφιβολία αναφορικά με την προέλευσή του». Ο Νίκος Σταθούλης σχολιάζει πως «οι κληρονόμοι του Ιόλα έχουν το νόμιμο δικαίωμα να δώσουν έργα των συλλογών του σε δημοπρασία, ωστόσο είναι προσβλητικό να το κάνουν αυτό στην επέτειο του θανάτου του. Επιπλέον, είναι ευτράπελο να επιλέγουν ορισμένα κομμάτια που δεν αποτελούν μέρος των συλλογών του. Οπως ένα μαρμάρινο λιοντάρι-φουρούσι της βίλας, ή κάτι κολόνες από την Τοσκάνη πάνω στις οποίες ο Ιόλας έβαζε αρχαίες προτομές...». Ισως όλα να ήταν πιο απλά αν είχε εκπληρωθεί η επιθυμία του Ιόλα να δωρίσει την αμύθητη συλλογή του στο ελληνικό κράτος. Η ελληνική κυβέρνηση αρνήθηκε την προσφορά του, σε μια εποχή που από τη μια ο Ιόλας απαξίωνε τους πολιτικούς από όλες τις παρατάξεις και από την άλλη ο ίδιος δεχόταν επιθέσεις με «κίτρινα» δημοσιεύματα για την «ακόλαστη» ζωή του. Τουλάχιστον, πρόλαβε, το 1984 να δώσει στο Μακεδονικό Μουσείο Σύγχρονης Τέχνης 47 έργα σύγχρονης τέχνης από την προσωπική του συλλογή.",https://www.efsyn.gr/tehnes/art-nea/111207_moyseio-iola-i-mythiki-bila-toy
Culture,efsyn.gr,Η documenta... απογειώνεται στην Αθήνα,"09.04.2017, ",Παρή Σπίνου,"Η documenta 14 ζει ανάμεσά μας. Αύριο, Κυριακή μεσημέρι, ιππείς με τα άλογά τους θα ξεκινήσουν από τη Διονυσίου Αρεοπαγίτου τη «Διαδρομή Αθήνα - Κάσελ: η μετάβαση του Ερμή», ένα έφιππο ταξίδι περίπου 3.000 χιλιομέτρων και 100 ημερών -μια ιδέα του Ross Birrell, πραγματοποιείται σε συνεργασία με τον Peter van der Gugten- που ενώνει τις δύο πόλεις και συμβολικά τον Βορρά με τον Νότο. Ηταν μετά τον Β' Παγκόσμιο Πόλεμο, το 1955, όταν μπήκαν τα θεμέλια της μεγάλης εικαστικής διοργάνωσης στο Κάσελ ως απάντηση στην ανελευθερία της τέχνης στη ναζιστική Γερμανία. Φέτος, για πρώτη χρονιά, η documenta βγαίνει εκτός Κάσελ, βρίσκεται στην Αθήνα και έχει τίτλο «Μαθαίνοντας από την Αθήνα». Σε συνθήκες οικονομικής, πολιτικής και κοινωνικής κρίσης, εμφανούς όχι μόνο στην Ελλάδα, αλλά και στην Ευρώπη, τις ΗΠΑ, σε όλο τον κόσμο -σύμφωνα με τους διοργανωτές-, θίγει τα προβλήματα μέσω της καλλιτεχνικής έκφρασης, θέτει ερωτήματα, προκαλεί τη σκέψη, αναζητά απαντήσεις. Ανήσυχη και πολιτική, όπως προστάζουν οι καιροί, αλλά και τολμηρή, πρωτοποριακή, εντυπωσιακή, όπως προστάζει η σύγχρονη τέχνη, η documenta 14 χαράζει διαδρομές μέσα στην πόλη και μας καλεί να την ανακαλύψουμε. Ενεργοποιεί μουσεία και χώρους πολιτισμού, όπως το Εθνικό Σύγχρονης Τέχνης και το Ωδείο Αθηνών, ζωντανεύει πλατείες και πάρκα, από το Σύνταγμα και τη Βικτώρια μέχρι το Πεδίον του Αρεως, συνομιλεί με κτίρια και την ιστορία τους, όπως το Πολυτεχνείο, δίνει νέα πνοή σε αρχαιολογικούς χώρους (Αρχαία Αγορά, Ναός Ολυμπίου Διός). Εργα τέχνης, με έμφαση στις εντυπωσιακές εγκαταστάσεις και τα βίντεο, περφόρμανς, συναυλίες και προβολές συνθέτουν ένα πλουσιότατο πρόγραμμα που δεν εξαντλείται σε μια μέρα. Με τους χάρτες και τα ενημερωτικά έντυπα στο χέρι, με καλή παρέα και θετική διάθεση εξερεύνησης και διαλόγου, ας την περιηγηθούμε. (Πληροφορίες:και στους εκθεσιακούς χώρους) Το φυτώριο των νέων καλλιτεχνών, η Ανώτατη Σχολή Καλών Τεχνών στην Πειραιώς, ανοίγει τα εργαστήριά του (8, 9/4, από 12 μ. έως 8 μ.μ.), ενώ το «Εργοστάσιό της» γίνεται πλατφόρμα προτάσεων για την εκπαίδευση των τεχνών «πέρα από τη δυτική μητρόπολη». Πρότυπα, η κολεκτίβα Ciudad Abierta από το Βαλπαραΐσο της Χιλής, αλλά και η Rabindranath Tagore από τη Βεγγάλη. Ομως και το ιστορικό κτίριο της σχολής στο Πολυτεχνείο ανοίγει την πύλη του στον Ράινερ Ολντεντορφ ο οποίος εμπνέεται από την έκθεση «Λειτουργική πόλη», που παρουσιάστηκε εν έτει 1933 στην Αθήνα ως αποκορύφωμα του συνεδρίου του διεθνούς κινήματος του μοντερνισμού όπου συμμετείχε και ο Λε Κορμπιζιέ. Η μόνιμη συλλογή του θα παρουσιαστεί για πρώτη φορά στο Κάσελ, στο Φιξ όμως η επιμελητική πρόταση εστιάζει σε διαχρονικά επίκαιρα θέματα: μετανάστευση, εκτόπιση, ρατσισμός, αποικιοκρατία. Η χαλκογραφία «Paysage avec Diogene» του Πουσέν, από το Λούβρο, μας οδηγεί στις τελετουργικές μάσκες ανθρώπων και πουλιών του Beau Dick, στα γύψινα αντικείμενα με τίτλο «Οψεις του ρατσισμού» του Βλάση Κανιάρη, αλλά και στο «Τοπίο πόλης, Τάιμς Σκουέρ» της Χρύσας. Δίπλα στις κυλιόμενες σκάλες οι συγκλονιστικές φωτογραφίες της Lala Meredith-Vula, από τη σειρά «Μνήμη αίματος» για τoν πόλεμο στο Κόσοβο. Η μουσική έχει ασφαλώς την τιμητική της, με αφιέρωμα στον νεωτεριστή συνθέτη Γιάννη Χρήστου και σειρά από περφόρμανς (8, 9/4) που ξεκινούν από τις 11 το πρωί. Ξεχωρίζει η Nevin Aladag που δίνει φωνή στα έπιπλα (καρέκλες, τραπέζια) τα οποία έχει μετατρέψει σε μουσικά όργανα, αλλά και ο Daniel Knorr, που εγκλωβίζει μέσα σε βιβλία σκουπίδια που έχει συλλέξει στους δρόμους της Αθήνας. Στους δύο εκθεσιακούς χώρους μπορείτε να δείτε την ηχητική εγκατάσταση του Emeka Ogboh με δείκτες από τα χρηματιστήρια, σε πραγματικό χρόνο, τα «Μαθήματα αποαποικιοποίησης» της Pelagie Ebaguidi με παλιά θρανία και εικόνες του απαρτχάιντ, την εγκατάσταση «Απατεώνες» των Annie Vigier και Frank Aperled, αλλά και το βίντεο «Ατλας», όπου ο Τheo Eshetu παραμορφώνει πρόσωπα. Στο ισόγειο του κτιρίου της οδού Πειραιώς, διερευνώνται ανείπωτες, ημιτελείς ή παραγνωρισμένες ιστορίες, αλλά και καινοτόμες μουσειολογικές ιδέες. Στο Ισλαμικής Τέχνης, στην Αγίων Ασωμάτων, η Μunira Αl Solh κρεμάει από την οροφή μια κεντητή σκηνή προσφορά για όσους χάνονται στους πολέμους και τους βίαιους εκτοπισμούς. Στην Πινακοθήκη Νίκου Χατζηκυριάκου-Γκίκα στην Κριεζώτου, η μόνιμη συλλογή έργων της γενιάς του '30 συνομιλεί με τον σοσιαλιστικό ρεαλισμό των έργων της Εθνικής Πινακοθήκης των Τιράνων. Οι φιγούρες του εικαστικού Απόστολου Γεωργίου σκορπίζονται στους άδειους προθαλάμους του κτιρίου και όταν οι πολυέλαιοι ανάβουν αποκαλύπτονται οι πρωταγωνιστές των έργων, μπλεγμένοι σε παράδοξες και απειλητικές κοινωνικές τελετουργίες του πρόσφατου παρελθόντος και του σήμερα. Παράλληλα, ένα εκτενές πρόγραμμα μουσικής περιλαμβάνει τα έργα Symphony of Sorrowful Songs του Henryk Gorecki ή το The people united will never be defeated του Frederic Rzewski. Aκόμα, ο Joaquin Orellana θα παρουσιάσει την πρεμιέρα της νέας του δουλειάς «Συμφωνία από τον τρίτο κόσμο», κορύφωση πολυετών πειραματισμών με χορωδίες και ορχήστρες και με δικής του επινόησης ηχητικά σκεύη. Οι σιωπηλές συλλογές θρησκευτικών κειμηλίων και οι κήποι του που εκτείνονται ώς την κοίτη του καλυμμένου πλέον αρχαίου ποταμού Ιλισού αποτέλεσαν πηγή έμπνευσης για τον σπουδαίο -πρόσφατα χαμένο- καλλιτέχνη του Fluxus, Μπεν Πάτερσον, ο οποίος οραματίστηκε ένα «γκράφιτι» με ήχους βατράχων. Φιλοξενεί το «Μαθαίνοντας από το Τιμπουκτού» με διεθνείς καλλιτέχνες του επιμελητή Igo Diarra, σε αντίστιξη με μια ταινία του Ross Birrell για την πρόσφατη καταστροφική πυρκαγιά στη βιβλιοθήκη της Glasgow School of Art, ενώ στον κήπο η Banu Cennetoglu ανατυπώνει το ημερολόγιο μιας Κούρδης μαχήτριας σε ασβεστόλιθο. Yπομονή έως το τέλος του μήνα, οπότε ο Αboybakar Fofana θα βάλει στους κήπους ένα κοπάδι από 54 πρόβατα, ένα για κάθε χώρα της Αφρικής, όλα βαμμένα με λουλάκι. Η Αλεξάνδρα Μπαχτσετζή παρουσιάζει το «Private Song» για τις ταυτότητες του φύλου και την επίδρασή τους στο πλαίσιο της ποπ κουλτούρας. Τόπος συνάθροισης των Αθηναίων και από τα σημαντικότερα σημεία της αρχαίας πόλης, το Ωδείο Αγρίππα, χωρητικότητας 1.000 θεατών, βρισκόταν στο κέντρο. Η αίθουσά του ήταν διακοσμημένη με αγάλματα Γιγάντων και Τριτώνων σε ψηλά βάθρα. Σήμερα σώζονται μόνο τμήματά τους. Οι καλλιτέχνες Prinz Gholam οικειοποιούνται τις αρχαίες μορφές και γράφουν εκ νέου την ιστορία τους ενορχηστρώνοντας μια αλληλουχία κινήσεων η οποία διέπει τα γλυπτά και τα δικά τους κορμιά. O Δημήτρης Πικιώνης αναδιαμόρφωσε τον λόφο και σχεδίασε το περίπτερο (εδώ και χρόνια δεν λειτουργεί) δίπλα στον Ναό του Αγίου Δημητρίου Λουμπαρδιάρη. Εκεί φιλοξενούνται τα μικρά κολάζ με τα έντονα χρώματα της Elisabeth Wild μαζί με πίνακες της Vivian Suter τους οποίους ζωγράφισε στον κρατήρα ηφαιστείου της Νισύρου. Στο μονοπάτι η καλλιτέχνις Ρεμπέκα Μπέλμορ τοποθετεί μικρή σκηνή από μάρμαρο. Οι θεατές εισέρχονται για να δουν την Ακρόπολη καθώς πρόθεσή της είναι η ανάπτυξη του διαλόγου ανάμεσα στο κορυφαίο μνημείο και το σήμερα. Η Mπέλμορ προτείνει τη σκηνή, σε ανάμνηση των κατοικιών των ιθαγενών του Καναδά, που είναι μέρος της κουλτούρας της. Παράλληλα τη συνδέει με το σήμερα, μια πρόχειρη κατοικία για πρόσφυγες. Το μάρμαρο επελέγη ειδικά γιατί δίνει μνημειακή όψη και ταυτόχρονα η μεταφορά του είναι δύσκολη (βάρος 300 κιλά θα ταξιδέψει στο Κάσελ), όπως δύσκολο είναι σήμερα για τους πρόσφυγες να διασχίσουν την Ευρώπη και να φτάσουν έως τη Γερμανία. Καλλιτέχνης, καθηγητής στο μάθημα της Ρητορικής στο Πανεπιστήμιο Φίνιξ της Αριζόνα και με καταγωγή από τους Ινδιάνους της Αμερικής, ο Κρίστομπαλ Μαρτίνες παρουσιάζει την ηχητική του εγκατάσταση «ως φόρο τιμής στον μεγάλο φιλόσοφο». Οι επισκέπτες θα ακούνε τις μουσικές του συνθέσεις, δίλεπτες και τρίλεπτες ιστορίες, σε ανάμνηση της αριστοτελικής φιλοσοφίας «περπατώ και μαθαίνω», που ωστόσο βρίσκεται και στην παράδοση της δικής του ιδιαίτερης ινδιάνικης καταγωγής. Εκεί φιλοξενείται η περφόρμανς των Prinz Gholam, οι κινήσεις των οποίων σκιαγραφούν γεωμετρικούς σχηματισμούς συνιστώντας μια ανθρώπινη επιγραφή που υπομνηματίζει την αρχιτεκτονική και την παρούσα κατάστασή της. Ο David Harding εμπνέεται από τους εξαιρετικούς στοίχους «Εάν εσύ δεν μ’ αγαπήσεις δεν θ’ αγαπηθώ ποτέ / Εάν εγώ δεν σ’ αγαπήσω δεν θ’ αγαπήσω ποτέ» από το ποίημα «Cascando» (1936) του Σάμιουελ Μπέκετ και τους χρησιμοποιεί με τον δικό του πρωτότυπο καλλιτεχνικό τρόπο για να οριοθετήσει τα αυτοσχέδια μονοπάτια του πάρκου Ριζάρη. Στο μεγαλύτερο άλσος των Αθηνών, το καφενείο του Green Park ήταν τόπος συνάντησης και αναψυχής. Μετά την παρακμή και την εγκατάλειψή του, άνοιξε το 2015 από την καλλιτεχνική κολεκτίβα που πήρε το όνομά του. Εκεί πραγματοποιείται το Whispering Campaign (Εκστρατεία των ψιθύρων) του Pope.L. Η ιδιαιτερότητα του Κοιμητηρίου προσέλκυσε τους διοργανωτές. Ενα μέρος από την «Εκστρατεία των ψιθύρων» θα φιλοξενηθεί και εδώ καθώς τα μαυσωλεία του συγκαταλέγονται στα σημαντικά δείγματα νεοκλασικής γλυπτικής, συμπεριλαμβανομένων του μνήματος του Σλίμαν, σε σχέδιο του Ερνέστου Τσίλερ, αλλά και του περίφημου γλυπτού «Κοιμωμένη» του Γιαννούλη Χαλεπά. Μια εξαιρετική πλατεία, σε μια ανερχόμενη και ιδιαίτερη περιοχή όπως το Μεταξουργείο, όπου λειτουργεί τα τελευταία χρόνια και η Πινακοθήκη του Δήμου Αθηναίων. Με στόχο να ανταποκριθεί στα ιστορικά στοιχεία, η καλλιτέχνις Sanja Iveković φαντάζεται εκ νέου το μνημείο του Ludwig Mies van der Rohe για τη Rosa Luxemburg και τον Karl Liebknecht σαν δημόσια σκηνή στο Μεταξουργείο για τα δικαιώματα των εργατών, των γυναικών και την ταξική πάλη. Ο Rasheed Araeen στήνει μεγάλα αντίσκηνα που αντλούν έμπνευση από το παραδοσιακό πακιστανικό αντίσκηνο γάμου και προσκαλεί τους ανθρώπους να καθίσουν για λίγο όλοι μαζί για να απολαύσουν ένα παραδοσιακό γεύμα. (Παρασκευάζεται επιτόπου από τη Νομαδική Κουζίνα και το Συνεργατικό Καφενείο).",https://www.efsyn.gr/tehnes/art-nea/106312_i-documenta-apogeionetai-stin-athina
Culture,efsyn.gr,O Αστερίξ και ο Οβελίξ ξαναορφάνεψαν,"26.03.2020, ",Βένα Γεωργακοπούλου,"«Πρέπει να πεθάνω για να πουν καλά λόγια για μένα; Μόνο για τον Τεντέν μιλάνε! Κι όμως ο ""Αστερίξ"", για τον οποίο αδιαφορούν, έχει απίστευτη επιτυχία» παραπονιόταν το 2017 ο Αλμπέρ Ουντερζό. Και πούλησε και πολύ περισσότερα αντίτυπα, θα προσθέταμε -230 εκατομμύρια ο Τεντέν, 375 ο Αστερίξ. Από την Τρίτη 24 Μαρτίου που ο Αλμπέρ Ουντερζό πέθανε σε ηλικία 92 χρόνων από ανακοπή (όχι από κορονοϊό, όπως διευκρίνισε η οικογένειά του) δεν πρέπει να έχει παράπονο. Ολη η ανθρωπότητα υποκλίνεται στον άνθρωπο που με το πενάκι του γέννησε το 1959 τους υπέροχους Γαλάτες, τον Αστερίξ, τον Οβελίξ και όλη την απείθαρχη κομπανία. Και τώρα έμειναν πεντάρφανοι, αφού ο άλλος τους μπαμπάς, αυτός που έγραφε τα ξεκαρδιστικά σενάρια του κόμικς, ο Ρενέ Γκοσινί, είχε φύγει πολύ νωρίτερα, ήδη από το 1977. Για να συνεχίσει έκτοτε ολομόναχος ο Ουντερζό, ακούγοντας τα πάνδεινα. Οτι δεν μπορεί να γράψει εξίσου καλά σενάρια και τέτοια. «Ο Τύπος με έλιωσε» είχε πει. «Κράτησα τις εφημερίδες. Ο Αστερίξ πέθανε μαζί με τον Γκοσινί, έγραφαν. Θίχτηκε η υπερηφάνειά μου. Αλλά, παρά τις κριτικές, οι αναγνώστες συνέχισαν να με εμπιστεύονται. Πήρα την εκδίκησή μου». Αποσύρθηκε εντελώς στα 86 του χρόνια, τα χέρια του είχαν πια μεγάλο πρόβλημα, ούτε χειραψία δεν μπορούσε να κάνει μετά από μια ζωή καταπόνησής τους. Παρέδωσε τη σκυτάλη σε δύο άλλους, τον Ζαν-Ιβ Φερί και τον Ντιντιέ Κονράντ. Γιατί ο μικρός Γαλάτης θα συνεχίσει και μετά τον θάνατό του. «Πάντα ""κοντούλης, εύθραυστος, όχι απαραίτητα πανέξυπνος, ούτε όμορφος, αλλά πανούργος -εντελώς αντίθετος με την εικόνα των σούπερ ηρώων, με τους οποίους πιστεύουμε ότι ταυτίζονται τα παιδιά» έλεγε ο Ουντερζό για τον Αστερίξ του. Παραδεχόταν πάντως ότι τα πρώτα του σκίτσα τον ήθελαν πιο μεγαλόσωμο, πιο τυπικό «Γαλάτη». Αλλά ο Ρενέ Γκοσινί έβαλε το «χέρι» του, του υπέβαλε την ιδέα ενός αντι-ηρωα. Η συνεργασία των δύο αντρών ήταν μοναδική. «Εγω ήμουν 24 χρόνων κι αυτός 25. Από την αρχή κράτησε ο καθένας ένα κομμάτι της δουλειάς, εγώ τα σκίτσα, αυτός το σενάριο. Θέλαμε να ξαναφτιάξουμε τον κόσμο, με όλη την άγνοια και την αθωότητα της νιότης μας» γράφει ο Ουντερζό στα απομνημονεύματά του. Ο Γκοσινί ήταν επίσης σεναρίστας και σχεδιαστής με θητεία στις ΗΠΑ. Οι δύο άντρες ξεκίνησαν την κοινή τους πορεία το 1951 σε εβδομαδιαία έντυπα. Το πρώτο κόμικς τους είχε ήρωα τον ερυθρόδερμο Oumpah-Pah. Επρεπε όμως να δημιουργηθεί το θρυλικό περιοδικό «Pilote», στο πρώτο τεύχος του οποίου, 29 Οκτωβρίου του 1959, δημοσιεύτηκαν δύο σειρές μαζί με την υπογραφή του Ουντερζό, μία από αυτές ήταν ο «Αστερίξ». Ο θρίαμβός του μπήκε σε τροχιά. Το πρώτο αλμπουμ, με τίτλο «Αστερίξ ο Γαλάτης», κυκλοφόρησε το 1961 από τις εκδόσεις Νταργκό μόνο σε 6 χιλιάδες αντίτυπα. Αργά και σταθερά, επεισόδιο το επεισόδιο («Το χρυσό δρεπάνι», «Ο Αστερίξ και οι Γότθοι» κ.ά.) τα νούμερα εκτοξεύονταν. Και το 1966 «Ο Αστερίξ και οι Νορμανδοί» πούλησε πάνω από ένα εκατομμύριο αντίτυπα. Δεν είχαν λείψει βέβαια και οι κακές κριτικές. Θυμόταν ο Ουντερζό σε συνέντευξή του στη Μοντ το 2013. «Ακούσαμε πολλά. Οτι η σειρά χάιδευε τον εθνικισμό των Γάλλων, ότι υπερασπιζόταν την πολιτική τού Ντε Γκολ. Μια μέρα, ενώ περπατούσαμε με τον Γκοσινί, ακούσαμε έναν κύριο να φωνάζει στον σκύλο του: ""Αστερίξ, έλα δω"". Για κοίτα, είπαμε, συνήθως τα παιδιά δίνουν στα σκυλιά τους το όνομα ηρώων κόμικς. Ο Αστερίξ μας είχε μπει πια στις συνήθειες των Γάλλων». Και δεν ήταν κανένας από τους δημιουργούς του καθαρόαιμος Γάλλος. Ο Γκοσινί είχε γεννηθεί το 1926 στο Παρίσι από πατέρα Πολωνό και μητέρα Ουκρανή. Ο Ουντερζό το 1927, σε ενα χωριουδάκι της ανατολικής Γαλλίας, από μια οικογένεια Ιταλών που είχε εγκαταλείψει τη Λιγκουρία λίγα χρόνια πριν. Ο μικρός Αλμπέρ έζησε τον ρατσισμό απέναντι στους «βρομο-μακαρονάδες που έρχονταν να κλέψουν το ψωμί των Γάλλων», οπως διηγιόταν, και κάποια στιγμή αλλαξε το Ο του επωνύμου του (Oderzo) για να το κάνει λίγο πιο γαλλικό (Uderzo). Από μικρός είχε μανία με τα κόμικς. Μεγάλωσε στα παρισινά προάστια, όπου μετακόμισε η οικογένειά του. Ο πατέρας του αγόραζε συχνά την εφημερίδα «Le Petit Parisien», η οποία δημοσίευε τα κόμικς του Ντίσνεϊ, και συγκεκριμένα τις ιστορίες του Μίκι Μάους. Ο Μίκι έγινε το ίνδαλμά του, η «Χιονάτη και οι εφτά νανοι» του 1937, η απόλυτη επιρροή του. Ο Ουντερζό αρνιόταν πάντα πεισματικά και με θυμό ότι ανήκει στην περίφημη βελγο-γαλλική σχολή του κόμικς, με τον Ερζέ και τους άλλους. «Τίποτα το βέλγικο δεν έχω πάνω μου. Αυτοί που με έμαθαν να σχεδιάζω είναι οι Αμερικανοί. Τα σχέδιά μου είναι βγαλμένα από τον Γουόλτ Ντίσνεϊ» είχε πει. Ο μεγάλος αδελφός του, Μπρούνο, είδε ότι ο μικρός Αλμπέρ, που προοριζόταν για μηχανικός αυτοκινήτων, σχεδίαζε με μανία και του άνοιξε τον δρόμο. Τον πήγε στις εκδόσεις Offenstadt, που έβγαζαν πολλά έντυπα για παιδιά. Το 1940, σε ηλικία 14 χρόνων, μπήκε ως μαθητευόμενος (ρετουσάρισμα φωτογραφιών, τοποθέτηση γραμμάτων στις εκτυπωτικές μηχανές) αλλά είχε και τη δυνατότητα να δημοσιεύει και κανά σχεδιάκι. Η πρώτη δουλειά του, που δημοσιεύτηκε στο περιοδικό Junior, ήταν μια παρωδία του μύθου «Η αλεπού και το κοράκι». Το αταλάντευτο όμως όνειρό του ήταν να κάνει κόμικς. Αυτοδίδακτος σε όλα του, πέρασε επί μια δεκαετία από διάφορα περιοδικά και εφημερίδες, υπέγραψε κάποιες σειρές («Η καλλιτεχνική μου ζωή δεν ξεκίνησε με τον ""Αστερίξ""» έλεγε), έγραφε σενάρια και σχεδίαζε, αγόρασε και το πρώτο του σχεδιαστήριο, που δεν το άλλαξε ποτέ. Σκυμμένος πάνω σε αυτό πέρασε μια ολόκληρη ζωή, πολλές φορές δουλεύοντας δυο σειρές ταυτόχρονα. Τα χέρια του άρχισαν από την κούραση να παρουσιάζουν πρόβλημα από τα 40-45 χρόνια του. Ο Γκοσινί έτρεμε από τον φόβο του. «Τα χέρια σου, τα χέρια σου...» του έλεγε. Ο Ουντερζό όμως δεν σταμάτησε να σχεδιάζει και να ζωγραφίζει παρά μόνο όταν ο μικρός Γαλάτης του και ο χοντρός του φίλος, ο Οβελίξ, που άλλωστε ήταν ολοδικός του -αυτός τον φαντάστηκε, τον έπλασε, τον ζωγράφισε-, έκλεισαν τα πενήντα τους χρόνια. ",https://www.efsyn.gr/tehnes/art-nea/236726_o-asterix-kai-o-obelix-xanaorfanepsan
Culture,efsyn.gr,Η Λευκή Καρποδίνη παίζει Μπετόβεν,"04.02.2020, ",Γιάννης Σβώλος,"Στα πιανιστικά έργα του Μπετόβεν ήταν αποκλειστικά αφιερωμένο το ωραίο ρεσιτάλ που έδωσε η Λευκή Καρποδίνη στην αίθουσα εκδηλώσεων του Ιδρύματος Θεοχαράκη (30.1.2020). Η ευφυής, εργατική, φιλέρευνη μουσικός πρόσφερε ερμηνείες επεξεργασμένες με εύρος συνολικής εποπτείας και σε βάθος λεπτομέρειας, διατυπωμένες με συναίσθηση του μεταβατικού υφολογικού στίγματος της γραφής (κλασικισμός, ρομαντισμός), διαποτισμένες με ευγενές συναίσθημα. Το πρώιμο «Rondo, op. 51, αρ. 1» και η νεανική «Σονάτα αρ. 3, op. 2/αρ. 3» παίχτηκαν με προσηκόντως μοτσάρτεια χάρη, νωχέλεια και ελαφράδα, με παραγραφοποίηση οργανωμένη αβίαστα μέσω καλοζυγιασμένων στίξεων και διαφοροποιήσεων στις ταχύτητες και τις δυναμικές που έφερναν σε ισορροπημένο διάλογο την εκκολαπτόμενη μπετοβενική εκφραστική στιβαρότητα με τις συγχρονικές καταβολές της στους Μότσαρτ, Χάιντν, Κλεμέντι. Αντίθετα, στις πιο ώριμες «32 Παραλλαγές, WoO 80» και, βεβαίως, στη φλογερή «Σονάτα αρ. 8, op. 13, Παθητική» κυριάρχησαν η έμφαση στη γλαφυρή προβολή της μουσικής αρχιτεκτονικής και του διαλόγου ανάμεσα στις αντιθέσεις των διαθέσεων, το προσεκτικό πλάσιμο των μεταπτώσεων από παραγράφους δριμείας, έκδηλα «μαχητικής» δράσης σε θύλακες μουσικής αφήγησης στοχαστικούς, εσωστρεφείς ή με χαρακτήρα ονειροπόλησης, οι φροντισμένες εκδιπλώσεις της φραστικής επάνω στο σταθερού βηματισμού ρυθμικό υπόβαθρο. Απ’ αρχής μέχρι τέλους αισθητή ήταν η άκρα εγρήγορση που επέτρεψε στην πιανίστρια να ανταποκριθεί επιτυχώς στις ιδιαίτερα αυξημένες τεχνικές απαιτήσεις της μουσικής.",https://www.efsyn.gr/tehnes/moysiki-horos/229829_i-leyki-karpodini-paizei-mpetoben
Culture,efsyn.gr,Μέσα στα όρια ανακαλύπτουμε την ελευθερία μας,"21.02.2020, ",Νόρα Ράλλη,"Το 2016 πήρε το βραβείο Χορν. Ο λόγος του τότε ξεχώρισε τόσο για τον προσωπικό όσο και για το κοινωνικό, καταγγελτικό του μήνυμα. Από τότε δεν άλλαξαν και πολλά για τον Αργύρη Πανταζάρα. Κάθε του δουλειά είναι επιτυχημένη. Αυτή την περίοδο πρωταγωνιστεί στο αγαπημένο σίριαλ «Κόκκινο ποτάμι», στο θέατρο ερμηνεύει τον διεφθαρμένο δικηγόρο Μπίλι Φλιν στο κλασικό, αν και ανατρεπτικό μιούζικαλ «Chicagο» (θέατρο Ολύμπια) και ετοιμάζει και τη δική του παράσταση, στην οποία μαζί με την Ελλη Τρίγγου θα γίνουν οι «This is not Romeo & Juliet» (στο θέατρο Πορεία, από 28 Απριλίου). «Μπορεί να φαίνεται ότι κάνω πολλά, προλαβαίνω όμως ακόμα περισσότερα» μας λέει. «Ενώ δίνουμε μια καλλιτεχνική και δημιουργική μάχη, το θέμα είναι πώς αναπνέουμε μέσα σ’ αυτές τις μάχες. Ο τρόπος που δινόμαστε στη μάχη είναι αυτός που μας κάνει να καταλαβαίνουμε το πώς θέλουμε να είμαστε, να υπάρχουμε». Παρά τη φιλοσοφική διάσταση που δίνει στα πράγματα, η αλήθεια είναι πως ο Αργύρης Πανταζάρας είναι ίσως περισσότερο «θετικός» παρά «θεωρητικός». Εξάλλου μεγαλώνοντας σε μια οικογένεια αρχιτεκτόνων και επιστημόνων ίσως αυτό να είναι αναμενόμενο. Με καταγωγή από τον Βόλο και δύο γονείς που μεγάλωσαν τα παιδιά τους «με εμπιστοσύνη», όπως μας είπε. «Ποτέ δεν μας πίεσαν. Στο σπίτι υπήρχε καλλιτεχνική ελευθερία». Αυτή την ελευθερία ωστόσο ο ίδιος δεν την αποδέχεται άνευρη ή χωρίς όρια: «Μέσα στο όρια ανακαλύπτουμε την ελευθερία μας» εξηγεί. «Μιλάμε για τροχιές. Μέσα στο χάος που απλώνεται μπροστά μας, εμείς πρέπει να διαγράψουμε τη δική μας τροχιά και να είμαστε συνεπείς σε αυτό το ταξίδι... ""Αν δεν κάνεις όνειρα, τίποτα δεν μπορεί να πάει στραβά"", ακούγεται στην εξαιρετική ταινία «Παράσιτα». Εχω επιλέξει να κάνω όνειρα και σχέδια. Και μέσω της υποκριτικής βρήκα τον λόγο και τον διάλογο. Δηλαδή ότι ο άνθρωπος οφείλει να έχει λόγο και να συνδιαλέγεται. Αυτή η πολυφωνία είναι και μέρος του χρέους του καλλιτέχνη» συνεχίζει, βάζοντας και την πολιτική στο πλάνο. «Οι καλλιτέχνες δεν πρέπει να είναι πολυκομματικοί. Οφείλουν να είναι πολυφωνικοί. Οφείλουν να εκφράζουν τη φωνή του κόσμου. Πολιτική είναι η στάση, όχι η κομματική ιδεολογία. Είναι ο τρόπος με τον οποίο πράττεις -όχι το πρωτόκολλο του κάθε κομματικού γραφείου. Οι μεγάλες αξίες -δικαιοσύνη, ισότητα, ελευθερία- δεν ανήκουν σε κανένα πρωτόκολλο. Εχουμε φτάσει στο σημείο η πολιτική να είναι η διεκδίκηση του αυτονόητου! Η διαφορά ηθοποιού και πολιτικού είναι στην πρόθεση: όταν ο ηθοποιός μιλάει για αγάπη, εννοεί την αγάπη. Οταν ο πολιτικός μιλάει για αγάπη και ειρήνη, μπορεί να εννοεί τον διχασμό και τον πόλεμο». Σε αυτή τη λογική έχει προσαρμόσει και τις δικές του θεμελιώδεις αρχές. Τρεις άξονες που συνοδεύουν τη σκέψη και τις πράξεις του σε όλα τα επίπεδα της ζωής του, όπως μας εξήγησε: «Είναι απαραίτητη προϋπόθεση για μένα το να απευθύνεσαι σε ένα απαιτητικό κοινό και αν όχι, πρέπει να του οξύνεις την αντίληψή του, ώστε να γίνει απαιτητικό. Αυτός είναι ο μόνος τρόπος να σέβεσαι τον άλλο, να μην το υποτιμάς. Απαιτητικό κοινό σημαίνει πως μπορεί να αναγνωρίσει: την πρόθεσή σου, την ειλικρίνεια της στιγμής και το ήθος των συναισθημάτων. Αυτά τα τρία συνιστούν για μένα τους άξονες εξέλιξης της τέχνης -και όχι μόνο. Ο ηθοποιός, ο καλλιτέχνης γενικότερα, οφείλει να είναι αληθινός και να ενσαρκώνει αυτό το συναισθηματικό ήθος, χωρίς να εκβιάζει κανένα συναίσθημα ή, το αντίθετο, να μη σου επιτρέπει να το νιώσεις... Προσωπικά ψάχνω την πολυμορφικότητα μέσα μου, θέλω να δείξω τον «πολυμήχανο Αργύρη» και φυσικά βαδίζω στην ίδια εξελισσόμενη πορεία με συνέπεια. Στην ίδια βαρύτητα, την ίδια συνειδητότητα, την ίδια χαρά, την ίδια γενναιοδωρία και την ίδια αυστηρότητα αν θες, στην ίδια ανάγκη για αμφισβήτηση αλλά και στην ίδια ανάγκη για να συναντηθώ με την άγνωστη πτυχή του εαυτού μου. Αυτό ίσως είναι που με κάνει να αισθάνομαι και καλλιτέχνης, πέρα από ηθοποιός». Στο μιούζικαλ Chicago πήρε τη σκυτάλη από τον Αιμιλιανό Σταματάκη, αλλά προσέγγισε τον ρόλο του Μπίλι Φλιν από μια εντελώς διαφορετική ματιά: «Με μάγεψε ο πρώτος Φλιν, όταν η παράσταση ανέβηκε το ‘75 στο Μπρόντγουεϊ για πρώτη φορά. Τον έπαιζε ο Τζέρι Ορμπαχ, τελείως διαφορετικά από ό,τι ο Ρίτσαρντ Γκιρ με τον οποίο μάλλον έχουμε ταυτίσει τον ρόλο. Ο Φλιν του Ορμπαχ ήταν προζάτος, αλήτης, σαδιστής, σεξιστής, φιλοχρήματος -θέλει να γίνει ακόμα ένας σταρ! Βλέπουμε φυλακές γεμάτες σταρ, όπου μάχονται για το ποιος είναι ο μεγαλύτερος. Αυτή είναι η πικρή γεύση που αφήνει το έργο: ότι, μέσω ενός διεφθαρμένου συστήματος, ίσως όλοι μας ψάχνουμε να υπάρξουμε μέσα σε μια «φυλακή των σταρ»... Αυτό δεν είναι η κοινωνία μας και σήμερα; Γι’ αυτό και για μένα η επαναστατική πράξη αυτή τη στιγμή είναι το να μάθουμε να ξεχωρίζουμε ως ομάδα και όχι ως μονάδες -μέσα από τη σύμπλευση. Από το να είμαστε συνοδοιπόροι».",https://www.efsyn.gr/tehnes/theatro/232247_mesa-sta-oria-anakalyptoyme-tin-eleytheria-mas
Culture,efsyn.gr,"Το σκληρό, εργοδοτικό πρόσωπο του Βαγγέλη Μαρινάκη στα ΜΜΕ","29.08.2018, ",Δημήτρης Κανελλόπουλος,"Δεν ξέρουμε πόσο επιτυχημένος θεωρείται (και προφανώς είναι) στις υπόλοιπες επιχειρήσεις του ο Βαγγέλης Μαρινάκης και πόσο καλός εργοδότης επίσης, το πρόσωπο ωστόσο που μας παρουσιάζει ως ιδιοκτήτης διαφόρων ΜΜΕ είναι πολύ σκληρό, έως και αποκρουστικό. Κλείνει ραδιοφωνικούς σταθμούς, αφήνει τηλεοπτικά κανάλια να σβήνουν, βάζει λουκέτο σε εφημερίδες, απολύει σωρηδόν κόσμο. Δείχνει να μη σέβεται ούτε στο ελάχιστο τη δημοσιογραφική δουλειά τοποθετώντας πάνω απ’ όλα το οικονομικό κόστος (ή το κέρδος, όπως το δει κανείς). Σήμερα λοιπόν, στο Γραφείο του γενικού γραμματέα του υπουργείου Εργασίας, Κοινωνικής Ασφάλισης και Κοινωνικής Αλληλεγγύης, Ανδρέα Νεφελούδη, είναι προγραμματισμένη τριμερής συνάντηση με την ΕΣΗΕΑ και εκπροσώπους της «Alter Ego» του Βαγγέλη Μαρινάκη «προκειμένου να συζητηθούν», όπως ανακοίνωσε το υπουργείο Εργασίας, «οι συνεχείς απολύσεις δημοσιογράφων αλλά και η προστασία των εργασιακών σχέσεων όσων εξακολουθούν να εργάζονται». Μόνο τον τελευταίο μήνα απολύθηκαν από τα ΜΜΕ του Βαγγέλη Μαρινάκη περισσότεροι από 20 εργαζόμενοι. Ομαδικές απολύσεις. Η πρώτη δόση ήρθε στις 31 Ιουλίου και η 2η στις 13 Αυγούστου. Προς τι η πρεμούρα ;  Υπήρχε λόγος ;  Υπήρχε :  μην τύχει και προλάβουν και συμπληρώσουν οι εργαζόμενοι αυτοί έναν ολόκληρο χρόνο στην εταιρεία και δικαιούνται, πια, αποζημίωση. Οπότε η ιδιοκτησία τούς απέλυσε λίγες ημέρες πριν κατοχυρώσουν το συγκεκριμένο δικαίωμα. Μπράβο στον κ. Μαρινάκη, έδιωξε κόσμο μέσα στον Δεκαπενταύγουστο, κόσμο που δούλευε για δεκαετίες στον ΔΟΛ, προκειμένου να γλιτώσει μερικές χιλιάδες ευρώ. Οσο θα κοστίζει η βενζίνη για το γιοτ του στην απόσταση Σίκινος-Φολέγανδρος (δίπλα είναι). ◼  Πέρυσι τον Μάιο ο Βαγγέλης Μαρινάκης πρόσφερε 22.892.600 ευρώ για να αποκτήσει τα Μέσα Ενημέρωσης του ΔΟΛ, δηλαδή τις εφημερίδες «Βήμα», «Νέα», τα site τους, τον ραδιοσταθμό «Βήμα 99.5», ποσοστό 22,11% του Mega Channel, το 50% των μετοχών της εταιρείας «Iris Εκτυπωτική» και το 41,2% του πρακτορείου διανομής «Αργος».  Με άρθρο του στα «Νέα» στις 18 Αυγούστου 2017, εξηγούσε τους λόγους για τους οποίους απέκτησε το πλειοψηφικό πακέτο των μετοχών του ΔΟΛ:  «Λόγω των κρίσιμων συγκυριών ο τόπος έχει ανάγκη όσο ποτέ την έγκυρη ανεξάρτητη ενημέρωση, με ιστορικό βάρος, άποψη και πρόταση» , έγραφε. «Αυτό ακριβώς που ο Αναγνώστης περιμένει από ΤΟ ΒΗΜΑ και ΤΑ ΝΕΑ. Τις λίγες ημέρες που δεν εκδόθηκαν νοιώσαμε όλοι τι έλειψε από τον δημόσιο διάλογο στην Ελλάδα. Και αναμετρούμε τι θα σήμαινε για τον τόπο, εάν αυτή η απουσία ήταν οριστική. Ή αν συνέχιζαν την έκδοσή τους αποξενωμένες από το πνεύμα τους και τις αρχές τους, εξαρτώμενες ή εκβιαζόμενες από τον οιοδήποτε ισχυρό. Για να μην γίνει αυτό βγήκα μπροστά. Μέσα από μια διάφανη διαδικασία και με απόλυτο σεβασμό στις αρχές και τους νόμους που έχουν θεσμοθετηθεί για τα ΜΜΕ. Και με την θέληση να εξασφαλίσω την οικονομική επιβίωση και περαιτέρω ανάπτυξή τους πάνω σε υγιείς βάσεις». Αν τα μεγάλα αυτά λόγια τα εννοούσε, το γνωρίζουν πλέον πολύ καλά οι εργαζόμενοι και το κρίνουν οι αναγνώστες.  Από τους 600 εργαζόμενους του ΔΟΛ, η «Alter Ego» προσέλαβε περίπου τους 160. Ελάχιστους.  Αρχές Αυγούστου έγινε αυτό και αφού πρώτα οι εργαζόμενοι υπέγραψαν σε μια εξευτελιστική διαδικασία τις απολύσεις τους. Οι συμβάσεις εργασίας ωστόσο ήρθαν πολύ αργότερα, τον Οκτώβριο, ξεσηκώνοντας πλήθος αντιδράσεων.(17 Οκτωβρίου 2017) «Οι εν λόγω συμβάσεις, με τους όρους που περιείχαν, κατά κοινή ομολογία έμοιαζαν τουλάχιστον εξωφρενικές. Ηταν τόσο πολλά τα σκοτεινά και απαράδεκτα σημεία, που προκάλεσαν την αντίδραση ακόμα και της ΕΣΗΕΑ, η οποία δεν φημίζεται για την αγωνιστική της διάθεση απέναντι στα ΜΜΕ του ομίλου. Συγκεκριμένα, με βάση τους νέους όρους εργασίας :  Οι μισθοί που προβλέπονταν ήταν μικρότεροι από εκείνους που είχαν συμφωνηθεί αρχικά. Οι δημοσιογράφοι έμεναν ακάλυπτοι σε περιπτώσεις μηνύσεων και αγωγών και η εταιρεία απαλλασσόταν από οποιαδήποτε νομική ή αστική ευθύνη. Κόβονταν τα επιπλέον χρήματα για εργασία τις Κυριακές ή τις αργίες. Επίσης οι εργαζόμενοι υποχρεώνονταν να δουλεύουν σε όποιο από τα ΜΜΕ της εταιρείας ήθελε η διοίκησή της καθώς δεν θεωρούνταν εργαζόμενοι ενός συγκεκριμένου ΜΜΕ του ομίλου αλλά του ομίλου στο σύνολό του». Η συνάδελφος  Παναγιώτα Μπίτσικα  όχι μόνο δεν υπέγραψε τη σύμβαση, αλλά την κατήγγειλε κιόλας με επιστολή της :  «Μια σύμβαση-μνημείο αντεργατικών διατάξεων, που λειτουργεί ιδιαίτερα σήμερα, σε μια περίοδο αναδιάταξης στον χώρο των ΜΜΕ, σαν αποτύπωμα της εκδοτικής αλαζονείας και του νόμου του ισχυρού στην οικονομία της αγοράς. Καταχρηστικοί όροι οι οποίοι υπάρχουν σποραδικά σε διάφορες ατομικές συμβάσεις στον χώρο του Τύπου (και όχι μόνο) συγκεντρώθηκαν, ενοποιήθηκαν και αποτέλεσαν ένα corpus που σημείο προς σημείο κάνει έρμαιο στις διαθέσεις του εργοδότη τον εργαζόμενο».  Το «Βήμα», τα «Νέα» και τα sites του ομίλου λειτουργούν κανονικά και τώρα, έστω και με λιγότερο κόσμο πια. Οι συνεχόμενες απολύσεις ωστόσο έχουν δημιουργήσει κλίμα ανασφάλειας ανάμεσα στους εργαζόμενους.  Ο απολυμένος δημοσιογράφος(«Βήμα») περιέγραψε . «Η νέα ιδιοκτησία επαναπροσέλαβε περίπου 160 από τους παλιούς, πολύ ταλαιπωρημένους εργαζόμενους, με χαμηλότερους ακόμη από τους ήδη χαμηλωμένους μισθούς τους και σαν να ξεκινούσαν στις εφημερίδες αυτές από την αρχή. Κι ας είχαν ο καθένας 10, 20 ή και 30 χρόνια προϋπηρεσίας. Εστω κι έτσι όμως, όσοι επαναπροσλήφθηκαν προσδοκούσαν επιτέλους εργασιακή ασφάλεια. Αλλά αντί γι’ αυτό, από την πρώτη στιγμή, και χωρίς ορατή αφορμή, ξεκίνησε και πάλι ένα γαϊτανάκι απολύσεων. Αυτό συνέβαινε αφού πρώτα γίνονταν νέες προσλήψεις, προφανώς εργαζομένων ακόμα φθηνότερων από τους φθηνούς και, ενδεχομένως, ακόμα πιο ευθυγραμμισμένων με τη νέα πολιτικοεπιχειρηματική πραγματικότητα του ομίλου». Ακόμη μία απολυμένη, η  Ειρήνη Μητροπούλου , από το διεθνές τμήμα του «Βήματος», ανέβασε ένα σπαρακτικό κείμενο στο facebook : «Η ανώμαλη προσγείωση άρχισε τον Μάιο με την απόλυση ενός συναδέλφου. Θυμάμαι ακόμα να λένε ότι ήταν “επιλεκτική”, πολιτική, και επιτελική. Αλλά δεν το πίστεψα, γιατί αν και νόμιμη ήταν ανήθικη προτού κλείσουμε χρόνο στην νέα επιχείρηση. Σκέφτηκα αμέσως ότι είμαστε πια φτηνοί και αναλώσιμοι, εντελώς απροστάτευτοι, ότι αυτή είναι μια φάμπρικα για να μας διώχνουν εύκολα και χωρίς αποζημίωση.Τότε έμαθα ότι έφευγε κόσμος από τον Δεκέμβριο, αλλά κάπως σιωπηλά. Τον Ιούνιο, απέλυσαν ομαδικά 7 συναδέλφους. Με κριτήρια που παραμένουν ακατανόητα. Είμαστε όλοι πολύ επαρκείς και άξιοι επαγγελματίες. Είναι σαν να έκατσε κάπου, τυχαία, η μπίλια στη ρουλέτα, σαν να σήκωσαν ένα χαρτί στην τσόχα και είπαν εσύ θα φύγεις – έχουν απολύσει νέους και μεγαλύτερους σε ηλικία, με παιδιά και χωρίς παιδιά, υγιείς και με προβλήματα ασθενείας, συναδέλφους που έπαιρναν 1.000 ευρώ και άλλους με λιγότερα». ◼  Το «Βήμα FM» έκλεισε, έπαψε να λειτουργεί εδώ κι έναν χρόνο. Ηδη το ΕΣΡ ανακάλεσε την άδειά του, με τη συχνότητα των 99.5 να επιστρέφει στο κράτος. Την απόφαση του Βαγγέλη Μαρινάκη για το λουκέτο μετέφερε ο τότε εκπρόσωπος της «Alter Ego» Γιώργος Δήμας στη (μία, ακόμα) τριμερή συνάντηση που έγινε στο υπουργείο Εργασίας (20 Οκτωβρίου 2017).  Το 1,7 εκατομμύριο ευρώ δάνειο από τον ΔΟΛ προς τον ραδιοσταθμό (!) και τα 2,5 εκατομμύρια ευρώ που ήταν οι συνολικές οφειλές του ανάγκασαν -λέει- τον ιδιοκτήτη της «Alter Ego» να οδηγήσει το «Βήμα 99.5» σε λύση κι εκκαθάριση χωρίς να πληρώσει δεδουλευμένα και αποζημιώσεις στους εργαζόμενους. Τα χρέη ωστόσο αποδείχθηκε πως δεν ήταν τόσα αλλά πολύ λιγότερα. Προφανώς, στην τριμερή με τον γενικό γραμματέα του υπουργείου Εργασίας, ο εκπρόσωπος της Alter Ego «λειτούργησε μάλλον παραπλανητικά». Η ΕΤΕΡ, η Ενωση των Τεχνικών, ήταν κατατοπιστική κατά τη συζήτηση της αίτησης πτώχευσης του «Βήμα FM», τον Μάρτιο του 2018 :  «Πώς αλλιώς να εξηγήσει κανείς ότι στην υπό συζήτηση αίτηση ΠΟΥΘΕΝΑ δεν αναφέρονται υποχρεώσεις που αθροιστικά να δίνουν το ποσό των 5.700.000€ όπως τότε ισχυρίζονταν; Αντιθέτως ο Ευάγγελος Μαρινάκης κλείνει τον Βήμα FM για χρέη 350.000€ προς το ΙΚΑ και τα δημόσια ταμεία μαζί με τους μισθούς των εργαζομένων και χωρίς να συζητήσει καν με αυτούς για τις απαιτήσεις τους» . Τον ραδιοσταθμό τον έκλεισε λοιπόν ο Βαγγέλης Μαρινάκης και όλοι εκείνοι που κραύγαζαν πως θα τον έκλεινε ο ΣΥΡΙΖΑ δεν έβγαλαν τσιμουδιά - Παπαχρήστος, Παπαπαναγιώτου, Τατσόπουλος, Πρετεντέρης, Κανέλλης, Ψαριανός κ.ά. ◼  Για το Mega δεν χρειάζεται να πούμε και πολλά, την παρακμή του τη βλέπετε κι εσείς καθημερινά. Ο Βαγγέλης Μαρινάκης κατέχει το 22,11% του τηλεοπτικού σταθμού αλλά δεν έκανε κάτι για να τον σώσει. Είναι θέμα εβδομάδων πότε θα πέσει το σήμα του οριστικά (χθες έκλεισε και το site του). Δεύτερο λουκέτο μετά το «Βήμα FM» λοιπόν. ◼  Με την εξαγορά του ΔΟΛ, ο Βαγγέλης Μαρινάκης αύξησε κι άλλο το ποσοστό του στο μοναδικό πρακτορείο διανομής Τύπου στην Ελλάδα, το «Αργος».  Εφτασε να κατέχει περίπου το 70%, πράγμα το οποίο φυσικά του δημιούργησε ζητήματα με την Επιτροπή Ανταγωνισμού. Πιο μονοπώλιο, πεθαίνεις. Τι είπε πως έκανε λοιπόν ώστε να ξεπεράσει τον σκόπελο; Δήλωσε πως μοίρασε τις μετοχές του! Ενημέρωσε την Επιτροπή Ανταγωνισμού πως τις μεταβίβασε σε διάφορα πρόσωπα σε φιλικές του εφημερίδες, στο «Πρώτο Θέμα» (Καραμήτσος), στα «Παραπολιτικά» (Κουρτάκης) και στον «Πρωταθλητή». Ως γνωστόν, πολλοί διαμαρτύρονται για τις κυκλοφορίες των εφημερίδων, αλλά το «Αργος» δυσκολεύεται να δώσει τα λογιστικά στοιχεία ακόμα και στη Γενική Γραμματεία Ενημέρωσης κι Επικοινωνίας που του τα ζητάει. Ακόμη μία τραγική περίπτωση ήταν και η αείμνηστη, αν τη θυμάστε, «Ελευθερία του Τύπου», η εφημερίδα που δημιούργησε ο Βαγγέλης Μαρινάκης ως μεταβατικό στάδιο για να περάσουν τα στελέχη του «Συγκροτήματος» από τον ΔΟΛ στον… ΔΟΜ. Την άνοιξε και την έκλεισε μέσα σε λίγους μόλις μήνες. , στις 27 Ιουνίου 2018.  Τα «Παραπολιτικά» δεν είναι του Βαγγέλη Μαρινάκη αλλά ανήκουν στον Γιάννη Κουρτάκη. Οπως και ο ραδιοσταθμός «Παραπολιτικά 90.1», καθώς και διάφορες άλλες εφημερίδες, όπως το «Καρφί», η «Κιβωτός της Ορθοδοξίας» κ.ά.έγραφε η «Κιβωτός» την Κυριακή 10 Απριλίου 2016.  Τα «Παραπολιτικά 90.1» βγαίνουν στην παλιά συχνότητα του «902 Αριστερά στα FM».  Ο Γιάννης Κουρτάκης αγόρασε τον ραδιοσταθμό από μία offshore εταιρεία η οποία πιθανότατα, όπως είχε γραφτεί σε δημοσιεύματα, ανήκε στον Φίλιππο Βρυώνη. Πλήρωσε για την εξαγορά 900.000 ευρώ. Ο όμιλος, στη συνέχεια, απέκτησε και εκτυπωτική μονάδα :«Στα “Παραπολιτικά” το πιεστήριο της “Ελευθεροτυπίας”»  έγραφε η εφημερίδα στις 21 Νοεμβρίου 2016. Και συνέχιζε :«Αλλο ένα σημαντικό βήμα για την οικογένεια των “Παραπολιτικών”, εν μέσω αυτής της ιδιαίτερης συγκυρίας για τον εγχώριο Τύπο συνολικά. Συγκεκριμένα, απέκτησε -ως υπερθεματίστρια εταιρεία στο σχετικό πλειστηριασμό- το πιεστήριο της Χ.Κ. Τεγόπουλος, που είχε συνδεθεί άρρηκτα με την ιστορική “Ελευθεροτυπία”» . Στόχος του εκδότη Γιάννη Κουρτάκη ήταν η άμεση λειτουργία της εκτυπωτικής μονάδας, έγραφαν τότε, αλλά δύο χρόνια μετά αυτό δεν έχει πραγματοποιηθεί ακόμα. ◼  Η πρώτη, φανερή ή μη, είσοδος του Βαγγέλη Μαρινάκη στα media έγινε με την εξαγορά της free press εφημερίδας «Metro» το 2010 και κατευθείαν μπήκαν διευθυντής ο Γιάννης Κουρτάκης και διευθυντής σύνταξης ο Παναγιώτης Τζένος.  Εναν χρόνο μετά, τέλη Αυγούστου του 2011, η εφημερίδα προχώρησε σε δεκάδες απολύσεις, δημοσιογράφων και διοικητικών υπαλλήλων. Ηδη τότε στην τελευταία σελίδα φιγουράριζε διαφήμιση για μία καινούργια εβδομαδιαία εφημερίδα που θα κυκλοφορούσε σύντομα. Ηταν διαφήμιση για τα «Παραπολιτικά». ◼έγραφε η Αντα Ψαρρά πέρυσι, τέτοια εποχή, στην «Εφ.Συν.».  Ο Λευτέρης Χαραλαμπόπουλος, ο επικεφαλής του «Unfollow», είναι πλέον ο υπεύθυνος των sites της «Alter Ego» και από τους πιο στενούς συνεργάτες του Βαγγέλη Μαρινάκη. Τι κάνει ημε τις απολύσεις στην Alter Ego  Βγάζει απλώς ανακοινώσεις Σκληρή ανακοίνωση, χωρίς έλεος, έκανε τον Βαγγέλη Μαρινάκη να χάσει τον ύπνο του από το άγχος. Την ίδια ώρα όμως ξέρει (η ΕΣΗΕΑ) να κηρύσσει στάσεις εργασίας σε ΑΝΤ1 και Star, αν και οι απολύσεις εκεί είναι πολύ λιγότερες.  Δύο μέτρα και δύο σταθμά από την Ενωση.",https://www.efsyn.gr/tehnes/media/162381_skliro-ergodotiko-prosopo-toy-baggeli-marinaki-sta-mme
Culture,efsyn.gr,Κινητοποιήσεις σε ΜΜΕ,"17.07.2015, ",Δημήτρης Κανελλόπουλος,"Πρόκειται για μία από τις πιο δύσκολες περιόδους για τα μίντια αυτή που ζούμε τώρα. Ούτως ή άλλως βρισκόμαστε σε ζόρικη φάση τα τελευταία χρόνια, μια και τα ΜΜΕ είναι από τους κλάδους εκείνους που χτυπήθηκαν πολύ από την οικονομική κρίση, ωστόσο το φετινό καλοκαίρι δείχνει ασύλληπτο. Είναι και τα capital controls που δημιούργησαν προβλήματα, είναι και που οι ιδιοκτήτες βρήκαν ευκαιρία να μειώσουν το κόστος τους, ήρθαν όλα κι έδεσαν. Από χθες λοιπόν στις 6 το απόγευμα οι εργαζόμενοι (ΕΣΗΕΑ, ΕΠΗΕΑ, ΕΣΠΗΤ) στον «Πήγασο» του ομίλου Μπόμπολα βρίσκονται σε 24ωρη απεργία. Σήμερα δεν κυκλοφόρησαν το Εθνος, η Ημερησία και το Goal και, όπως φαίνεται, οι απεργίες θα συνεχιστούν μέχρι να εξοφληθεί μέρος έστω από τα χρωστούμενα (δεδουλευμένα τριών μηνών). Φήμες θέλουν τον Φώτη Μπόμπολα να τους διεμήνυσε να διαλέξουν: απολύσεις, μειώσεις μισθών ή εργασία εκ περιτροπής; Φέρεται μάλιστα να τους απείλησε πως δεν έχει πρόβλημα να παραδώσει τα κλειδιά του μαγαζιού στην τράπεζα αν βρεθεί σε ακόμα πιο δύσκολη θέση. Τις τελευταίες ημέρες στα όλα προβλήματα ήρθε να προστεθεί και η έλλειψη χάρτου, με αποτέλεσμα οι εφημερίδες του ομίλου να κυκλοφορούν με ελάχιστες σελίδες. Αντίστοιχη κατάσταση επικρατεί και στον «Ελεύθερο Τύπο», αλλά χωρίς τους εργαζόμενους να βρίσκονται σε απεργία. Κι εδώ υπάρχουν καθυστερήσεις στη μισθοδοσία, πρόταση από την εργοδοσία για εκ περιτροπής εργασία και μειώσεις μισθών έως και 45%. Τίποτε δεν φαίνεται να τραβάει και σε αυτή την ιστορική εφημερίδα. Σε στάση εργασίας προχωρούν από σήμερα στις 8 το βράδυ έως και τα μεσάνυχτα οι εργαζόμενοι στην εφημερίδα «Μακεδονία», λόγω καθυστέρησης πληρωμής των μισθών, για τη στάση που κρατά η εργοδοσία σχετικά με το αθλητικό φύλλο «Σπορ του Βορρά», το οποίο βρίσκεται υπό πτώχευση αλλά και για τις απειλές απόλυσης σε εργαζομένους οι οποίοι δεν αποδέχονται μειώσεις στις αμοιβές τους. Σε σχετική ανακοίνωσή της η ΕΣΗΕΜ-Θ καλεί την εργοδοσία «να καταβάλει τα δεδουλευμένα που οφείλει στους εργαζόμενους, να είναι εφεξής συνεπής στις υποχρεώσεις της έναντι των εργαζομένων και του νόμου, να επανεξετάσει τις ενέργειές της σχετικά με τα “Σπορ του Βορρά” και να εγκαταλείψει την ιδέα των απολύσεων εργαζομένων». ",https://www.efsyn.gr/tehnes/media/34113_kinitopoiiseis-se-mme
Culture,efsyn.gr,«Η Γερτρούδη Στάιν και η συνοδός της» επέστρεψαν,"25.11.2019, ",Έφη Μαρίνου,"Η Λυδία Φωτοπούλου και η Μαρία Κατσιαδάκη συναντιούνται ξανά στο έργο του Ουίν Ουέλς «Η Γερτρούδη Στάιν και η συνοδός της», έργο που αγάπησαν και που σε μεγάλο βαθμό τις καθόρισε καλλιτεχνικά μέσα στον χρόνο. Μια παράσταση που άφησε εποχή από το πρώτο της κιόλας ανέβασμα από τη Νικαίτη Κοντούρη στο θέατρο «Αμόρε». Η Μαρία Κατσιαδάκη (Γερτρούδη Στάιν) και η Λυδία Φωτοπούλου (Αλις Μπ. Τόκλας) αναβιώνουν κάθε Δευτέρα και Τρίτη στην Κεντρική Σκηνή του θεάτρου «Αλμα» τη σχέση δύο γυναικών που επηρέασαν όλες τις μορφές τέχνης και δημιουργίας στο Παρίσι του Μεσοπολέμου. Η καινούργια παράσταση είναι αφιερωμένη στη μνήμη του σπουδαίου σκηνογράφου Γιώργου Πάτσα που είχε σχεδιάσει το σκηνικό και τα κοστούμια. Νικαίτη Κοντούρη Η Γερτρούδη Στάιν και η Αλις Τόκλας αναστάτωσαν τους λογοτεχνικούς και καλλιτεχνικούς κύκλους του Παρισιού για πολλές δεκαετίες. Η Γερτρούδη, λάτρις των τεχνών, αφού σπούδασε στο Χάρβαρντ, ακολούθησε το 1907 τον αδελφό της Λίο στο Παρίσι, όπου απέκτησαν μια γκαλερί. Εκεί παρουσίαζαν νέους ζωγράφους και παράλληλα διοργάνωναν συζητήσεις- συναντήσεις με διανοούμενους, καλλιτέχνες. Ετσι, κατάφεραν να αποκτήσουν σπουδαία έργα, άγνωστων τότε ζωγράφων, όπως του Πικάσο, του Ματίς, του Σεζάν, του Μπρακ. Οταν η Αλις Τόκλας επισκέπτεται το περιβόητο σπίτι των δύο αδελφών στη Rue de Fleurus, μαγεύεται από την προσωπικότητα της Στάιν. Οι δύο τους θα συνδεθούν συναισθηματικά και θα μείνουν μαζί για όλη τους τη ζωή. Σε αυτό το απολαυστικό κείμενο, οι ηρωίδες μας ταξιδεύουν στην Αμερική και στην Ευρώπη μιας εποχής γεμάτης εκπλήξεις, σπαρταριστά γεγονότα και τετελεσμένα. Η σχέση τους είναι μοναδική: η επιτομή της αγάπης, της πίστης, του έρωτα που κρατάει, πράγματι, μια ολόκληρη ζωή. Οσο ξετυλίγεται η υπόθεση ξεπηδούν και οι φίλοι τους, πρόσωπα-μύθοι, όπως ο Ματίς, ο Χέμινγουεϊ, ο Πικάσο. Για τη Νικαίτη Κοντούρη οι παρακάτω δύο φράσεις των ηρωίδων αποτυπώνουν την ποιότητα στη σχέση τους, τη δυναμική και την ισορροπία της σε όλη τη διάρκεια της κοινής τους ζωής στο Παρίσι, από το 1907 μέχρι και το 1946, όταν η Γερτρούδη Στάιν πεθαίνει από καρκίνο. Γερτρούδη Στάιν:  «... Σ’αυτή τη φράση “το ρόδο είν’ ένα ρόδο, είν’ ένα ρόδο, είν’ ένα ρόδο”, το ρόδο είναι κόκκινο για πρώτη φορά μετά από 500 χρόνια». Αλις Μπ. Τόκλας:  «Ο Λίο πίστευε πως ήθελα να τον διώξω από το σπίτι... Και αυτό έκανα!». «Η σχέση τους δεν τέλειωσε παρά μόνο με τον θάνατο και της Αλις, είκοσι χρόνια αργότερα» λέει η σκηνοθέτρια. «Στο κοιμητήριο Père Lachaise του Παρισιού, εκεί που βρίσκεται ο κοινός τους τάφος και ακόμα και σήμερα τον επισκέπτονται θαυμαστές των δύο γυναικών απ’ όλο τον κόσμο. Δύο Αμερικανοεβραίες, αρκετά πλούσιες, ξεπερνώντας τις όποιες επιθέσεις, αποφάσισαν να συζήσουν και να διατυμπανίσουν τον έρωτά τους. Ενα ρηξικέλευθο ζευγάρι που κατάφερε να δηλώνει την παρουσία του σε ό,τι εξαιρετικό συνέβαινε: από επιδείξεις μόδας του Μπαλμέ μέχρι τις φωτογραφήσεις των Μαν Ρέι και Σέσιλ Μπίτον. Εξάλλου στη Στάιν οφείλουμε τον όρο “gay” για τους ομοφυλόφιλους και τα ομοφυλόφιλα ζευγάρια. Από τα έργα τής Στάιν εμπνεύστηκε και ο συγγραφέας του έργου Ουίν Ουέλς το θεατρικό του έργο. Η Γερτρούδη φαίνεται πως ήταν η μεγαλοφυΐα της οικογένειας, ενώ το οργανωτικό μυαλό, αυτό που βρισκόταν πίσω από κάθε της απόφαση και δράση ήταν αυτό της Αλις. Μια σχέση γεμάτη ζωντάνια, χιούμορ, πρωτότυπες ιδέες, φαντασία». Οι μουσικές της παράστασης βασίζονται στα αγαπημένα ακούσματα των ηρωίδων στη Γαλλία και την Αμερική, μουσικές από τους Αμερικανούς τζαζίστες στο Παρίσι του Μεσοπολέμου, τις πρώτες επιτυχίες του Ελβις και τις «Γυμνοπαιδίες» του Ερίκ Σατί. Είναι η τρίτη φορά που ανεβαίνει η συγκεκριμένη παράσταση. Η πρώτη ήταν στο θέατρο «Αμόρε» (1992-93), η δεύτερη το 2005 όπου παίχτηκε στην Θεσσαλονίκη, στο Θέατρο Τέχνης (Φρυνίχου), στο Επίκεντρο της Πάτρας και στην Κύπρο. «Το ξανακάνουμε στο θέατρο “Αλμα”, ο καλλιτεχνικός διευθυντής Θέμης Μουμουλίδης δέχτηκε να μας φιλοξενήσει και να καλύψει τα έξοδα της νέας παραγωγής» λέει η Νικαίτη Κοντούρη. «Δεν αγαπάμε απλώς και οι τρεις μας το έργο, έχουμε ζυμωθεί μ’ αυτό, έχουμε μεγαλώσει, ωριμάσει. Στο δεύτερο ανέβασμα, το 2005, το σκηνικό και τα κοστούμια επιμελήθηκε ο Γιώργος Πάτσας, ο οποίος μας πρότεινε μια σειρά από καβαλέτα που θα όριζαν τον χώρο δράσης, παράλληλα με κάποια έπιπλα εποχής και ρούχα τέτοια που θα ολοκλήρωναν την όψη ενός καλλιτεχνικού στούντιο στα χρόνια του Μεσοπολέμου και όχι μόνο. Οι δύο αγαπημένες μου πρωταγωνίστριες με παρότρυναν να ανεβάσουμε ξανά το έργο “με τα σκηνικά του Γιωργάκη”, όπως και οι τρεις μας συνεχίζουμε να αποκαλούμε τον Γιώργο Πάτσα, ένα φόρο τιμής στη μνήμη του αγαπημένου μας σκηνογράφου, ο οποίος έφυγε από κοντά μας πριν από δύο χρόνια. Αλλά και ο Θέμης Μουμουλίδης τον αγαπούσε και τον εκτιμούσε επίσης. Καταφέραμε με τη βοήθεια όλων να φτιάξουμε μια ολοκληρωμένη πρόταση, που δεν παύει να είναι καινούργια, όχι μόνο γιατί κάθε νέο ανέβασμα -ακόμα και από τους ίδιους συνεργάτες- αποτελεί τελικά μια άλλη παράσταση, αλλά και γιατί στην προκειμένη περίπτωση οι δύο έξοχες ηθοποιοί δίνουν μια καινούργια διάσταση στην ερμηνεία των ρόλων τους. Πιστεύω πως είναι ένα μάθημα υποκριτικής από δύο σπουδαίες γυναίκες τού σήμερα, για δύο σπουδαίες γυναίκες μιας άλλης εποχής. Και μάλιστα πέρα από φύλα, φοβίες, προκαταλήψεις, ταμπού». INFΟ:  Θέατρο «Αλμα» (Ακομινάτου 15, Αθήνα, Τηλ.: 21 0522 0100). «Η Γερτρούδη Στάιν και η συνοδός της» του Ουίν Ουέλς. Μετάφραση: Μαρία Αγγελίδου. Σκηνοθεσία - μουσική επιμέλεια: Νικαίτη Κοντούρη. Σκηνικό - κοστούμια- σύλληψη: Γιώργος Πάτσας. Φωτισμοί: Νίκος Σωτηρόπουλος. Παίζουν: Λυδία Φωτοπούλου, Μαρία Κατσιαδάκη. Κάθε Δευτέρα και Τρίτη 21:00 μέχρι τις 7 Ιανουαρίου.",https://www.efsyn.gr/tehnes/theatro/220409_i-gertroydi-stain-kai-i-synodos-tis-epestrepsan
Culture,efsyn.gr,Ασφαλιστικά μέτρα στο «ΑΡΓΟΣ» από την Επιτροπή Ανταγωνισμού,"05.06.2019, ",Δημήτρης Κανελλόπουλος,"Ασφαλιστικά μέτρα εναντίον του πρακτορείου διανομής Τύπου «ΑΡΓΟΣ» έλαβε χθες η Επιτροπή Ανταγωνισμού. Σύμφωνα με την ομόφωνη απόφαση, η εταιρεία «ΑΡΓΟΣ» πρέπει να προχωρήσει μέσα στο επόμενο δεκαήμερο στην ανάκληση της νέας εμπορικής πολιτικής της ως προς το σύνολο των εφημερίδων, στην παύση της αδικαιολόγητης άρνησης πώλησης διαφόρων εφημερίδων και στην παύση εφαρμογής διακριτικής μεταχείρισης σε σχέση με την πολιτική επιστροφών επί των παρακρατηθέντων ποσών ασφαλιστικών εισφορών προς τις εκδοτικές επιχειρήσεις. Της ζητάει μάλιστα μέχρι το τέλος του 2019 να επιστρέψει όλα αυτά τα χρήματα που προκύπτουν από την παρακράτηση των ασφαλιστικών εισφορών. Τα ασφαλιστικά μέτρα θα ισχύουν μέχρι την έκδοση της οριστικής απόφασης της Επιτροπής. Επίσης η Επιτροπή Ανταγωνισμού αποφάσισε να ορίσει εμπειρογνώμονα ώστε να ελέγξει την υφιστάμενη οικονομική κατάσταση και τη βιωσιμότητα της εταιρείας «ΑΡΓΟΣ», καθώς και τις αιτίες που την οδήγησαν σε αυτήν την κατάσταση. Ο εμπειρογνώμονας θα κρίνει αν η νέα τιμολογιακή πολιτική της εταιρείας είναι «εύλογη» και διασφαλίζει τη βιωσιμότητά της και αν υφίστανται εναλλακτικές προτάσεις τιμολόγησης προμήθειας και λοιπών χρεώσεων της νέας εμπορικής πολιτικής της. Η Επιτροπή Ανταγωνισμού ζητάει από την «ΑΡΓΟΣ» να διεξαγάγει διαπραγματεύσεις με το σύνολο των εκδοτικών επιχειρήσεων, σχετικά με τη νέα εμπορική πολιτική της, υπό τον όρο οι διαπραγματεύσεις αυτές να έχουν ολοκληρωθεί μέσα σε ένα μήνα. Η εταιρεία είναι υποχρεωμένη να συνεχίζει να διανέμει τις εφημερίδες με την ισχύουσα εμπορική πολιτική της μέχρι την επιτυχή έκβαση των παραπάνω διαπραγματεύσεων (αν θα είναι επιτυχής δηλαδή) ή μέχρι την έκδοση οριστικής απόφασης από την ίδια την Επιτροπή. Αν δεν συμμορφωθεί, η «ΑΡΓΟΣ» θα πληρώνει πρόστιμο πέντε χιλιάδες ευρώ για κάθε ημέρα μη συμμόρφωσης. Εξήγηση της απόφασης Η Ολομέλεια της Επιτροπής Ανταγωνισμού αποφάσισε ομόφωνα και σε φανερή ψηφοφορία ότι πιθανολογείται η παράβαση της καταχρηστικής εκμετάλλευσης δεσπόζουσας θέσης. Και εξηγεί αναλυτικά την απόφασή της : «α.  Αδικαιολόγητη άρνηση πώλησης, η οποία συνίσταται στην άρνηση συνέχισης συναλλακτικών σχέσεων με τη μονομερή και αιφνιδιαστική επιβολή των όρων της νέας εμπορικής πολιτικής της ΑΡΓΟΣ, τη μη έγκαιρη ενημέρωση των εκδοτικών επιχειρήσεων επί των όρων αυτών και ιδίως την άρνηση ουσιαστικής διαπραγμάτευσης με τις εκδοτικές επιχειρήσεις, ως προς την επιβολή των εν λόγω όρων. β.  Επιβολή μη εύλογων όρων συναλλαγής η οποία αποτελεί μονομερή ενέργεια. γ.  Διακριτική μεταχείριση σε σχέση με την πολιτική της επιστροφής των παρακρατηθέντων ποσών των ασφαλιστικών εισφορών, τόσο μεταξύ μετόχων (εκδοτικές επιχειρήσεις) της ΑΡΓΟΣ και μη μετόχων (εκδοτικές επιχειρήσεις) αυτής, όσο και μεταξύ των μη μετόχων της ΑΡΓΟΣ εκδοτικών επιχειρήσεων. Ειδικότερα, ενώ για ορισμένες εκ των εκδοτικών επιχειρήσεων, μετόχων της ΑΡΓΟΣ, δεν υφίστανται εκκρεμότητες σχετικά με τις παρακρατηθείσες ασφαλιστικές εισφορές, οι οποίες, στη συνέχεια, επιστράφηκαν, αντιθέτως για κάποιες εκδοτικές επιχειρήσεις, μη μετόχους της ΑΡΓΟΣ, η εταιρεία έχει επιστρέψει μόνο μέρος των παρακρατηθεισών εισφορών, και μάλιστα σε κάποιες εξ αυτών με μεταχρονολογημένες επιταγές πελατών της. δ.  Αδικαιολόγητη άρνηση πώλησης, η οποία συνίσταται στην άρνηση διανομής του έντυπου Τύπου από την ΑΡΓΟΣ, χωρίς αυτή να στηρίζεται σε λόγους αντικειμενικά δικαιολογημένους».",https://www.efsyn.gr/tehnes/media/198456_asfalistika-metra-sto-argos-apo-tin-epitropi-antagonismoy
Culture,efsyn.gr,Ο Ιόλας ξανά στο βάθρο του,"28.09.2018, ",Παρή Σπίνου,"Αγνώριστη η λεηλατημένη βίλα του Αλέξανδρου Ιόλα στην Αγία Παρασκευή, κάθε σπιθαμή από τα ολόλευκα μάρμαρά της είναι καλυμμένη με πολύχρωμα γκράφιτι, ακόμα και το τεράστιο -επίσης μαρμάρινο- ορθογώνιο τραπέζι όπου ο εκκεντρικός συλλέκτης και γκαλερίστας δεξιωνόταν διασημότητες όπως ο Ρούντολφ Νουρέγιεφ και η Παλόμα Πικάσο. Χθες όμως το μεσημέρι, το ίδιο τραπέζι ήταν γεμάτο με κρασιά, τυριά και σταφύλια για μια συνέντευξη Τύπου, που έμοιαζε με πνευματικό συμπόσιο, με πολλές αναμνήσεις, συγκίνηση, αλλά και καλές ειδήσεις. «Ενα όραμα αρχίζει να γίνεται πραγματικότητα», είπε ο δήμαρχος Αγίας Παρασκευής Γιάννης Σταθόπουλος. «Ο Αλέξης Χαρίτσης, όταν ήταν υφυπουργός Οικονομίας, μας εξασφάλισε 2,5 εκατομμύρια ευρώ μέσω ΕΣΠΑ για την ανάπλαση της βίλας. Θέλουμε να ελπίζουμε ότι μέχρι τον Ιούνιο του 2019 θα έχουμε έτοιμη τη μελέτη της ανάπλασης και το 2020 θα δημοπρατηθεί το έργο». Ο χώρος ήδη ανοίγει για το κοινό με εκδηλώσεις «μέχρι να γίνει ίδρυμα, μουσείο και χώρος πολιτισμού, με έργα σύγχρονης τέχνης αλλά και με προσωπικά αντικείμενα του Ιόλα». Γι' αυτή τη συνάντηση, αφορμή είναι η έκθεση  «Αλέξανδρος Ιόλας. Η κληρονομιά» , η νέα μεγάλη παραγωγή του Μακεδονικού Μουσείου Σύγχρονης Τέχνης, με 90 έργα της συλλογής του (υπάρχουν υπογραφές των Αντι Γουόρχολ, Ντε Κίρικο, Ντένις Οπενχαϊμ, Μαν Ρέι, Νίκι ντε Σεν Φαλ, Μαγκρίτ, Τάκι κ.ά.), που εγκαινιάζεται το Σάββατο 6 Οκτωβρίου στη Θεσσαλονίκη, στο πλαίσιο των Δημητρίων 2018. Τριάντα χρόνια μετά τον θάνατο του Ιόλα, η έκθεση θα αναδείξει μέσα από πλούσιο οπτικό, ερευνητικό και αρχειακό υλικό και με παράλληλες εκδηλώσεις τον αντισυμβατικό, πολύγλωσσο, κοσμοπολίτη της ελληνικής διασποράς, τον λάτρη των πολιτισμών του κόσμου -από την αρχαιότητα και την αναγέννηση μέχρι τη σύγχρονη τέχνη-, τον επιδραστικό συλλέκτη και γκαλερίστα με την «ειδική όσφρηση», όπως είπε η πρόεδρος του ΜΜΣΤ Ξανθίππη Χόιπελ. Ο διορατικός Ιόλας, πάντα μπροστά από την εποχή του, είχε χτίσει τον μύθο του στην Αμερική, όμως άρχισε να κλονίζεται από το βάθρο του όταν επέστρεψε στην Ελλάδα και έχτισε την υπερπολυτελή βίλα του στην Αγία Παρασκευή, ζώντας μέσα στη χλιδή. Ο κίτρινος Τύπος στις αρχές της δεκαετίας του '80 τον «χτυπούσε ανελέητα» για τον «έκλυτο βίο» του, επηρεάζοντας αρνητικά τη Μελίνα Μερκούρη, τότε υπουργό Πολιτισμού, με αποτέλεσμα εκείνη να αρνηθεί τη δωρεά προς το Δημόσιο της αμύθητης συλλογής Ιόλα. Τουλάχιστον, ένα μικρό μέρος της συλλογής του δεν χάθηκε, αλλά αποτέλεσε την πρώτη, πολύτιμη μαγιά για την ίδρυση του Μακεδονικού Κέντρου Σύγχρονης Τέχνης, το οποίο μετεξελίχθηκε στο Μακεδονικό Μουσείο. Ηταν το πρώτο μουσείο σύγχρονης τέχνης στην Ελλάδα και μαζί «η πρώτη συλλογική ανανεωτική προσπάθεια και συμβολή στην αναθεώρηση της πολιτισμικής και καλλιτεχνικής σύγχρονης Ιστορίας», τόνισε η Θούλη Μισιρλόγλου, διευθύντρια του ΜΜΣΤ. Η γκαλερίστα Μάρω Λάγια, από την ομάδα που πρωτοστάτησε στο εγχείρημα, είχε πολλά να θυμηθεί: «Οταν έγινε ο μεγάλος σεισμός του 1978 στη Θεσσαλονίκη πήρα τηλέφωνο τον Ιόλα και του λέω, ""Εδώ έχουν γίνει καταστροφές σε κτίρια, μνημεία, δεν κάνουμε κάτι, ένα Μουσείο Σύγχρονης Τέχνης;"". Ενθουσιάστηκε. ""Κέντρο"" μού λέει, ""η λέξη μουσείο δεν μου αρέσει"". Το 1981 πάλι, ήμουν στο σπίτι του στην Αγία Παρασκευή και έβλεπα τη φριχτή αδελφούλα του να τραβάει το χαλί του καθιστικού. ""Σαν τα σκυλιά..."", ήταν το σχόλιο του Ιόλα. Από τότε το σπίτι του άρχισε να αδειάζει, έλειπαν πίνακες του Πικάσο, του Ερνστ...». «Τα τελευταία τέσσερα χρόνια της ζωής του ήταν τραγικά μόνος. Ακουγε συνέχεια τον ""Αλήτη"" που τραγουδούσε η Βικυ Μοσχολιού και έλεγε ""Αυτή είναι η ζωή μου""», είπε ο βιογράφος του Νίκος Σταθούλης. «Ο Ιόλας μάς ενδιαφέρει σήμερα για την περιπέτεια, την τόλμη, το παιχνίδι, την απόλαυση μέσα στην τέχνη. Ζωή και τέχνη ήταν γι' αυτόν ένα», συνέχισε η Θ. Μισιρλόγλου, ενώ η Ξ. Χόιπελ κατέληξε: «Θα προσπαθήσουμε να μείνει στην Ιστορία ως ένας μεγάλος πνευματικός άνθρωπος που θέλησε να βοηθήσει την πατρίδα του, αλλά αυτή δεν το κατάλαβε». ",https://www.efsyn.gr/tehnes/art-nea/166107_o-iolas-xana-sto-bathro-toy
Culture,efsyn.gr,Αντιπαράθεση στο κλειστό ΕΜΣΤ,"19.11.2018, ",Παρή Σπίνου,"Οι αφίξεις τουριστών από το εξωτερικό έσπασαν ρεκόρ το 2018, οι επισκέπτες στα αρχαιολογικά μουσεία μας αυξάνονται -στο Μουσείο Ακρόπολης, για παράδειγμα, οι ξένοι και Ελληνες επισκέπτες έφτασαν τους 1.634.057-, κρίμα, όμως, που δεν έχουν την ευκαιρία να γνωρίσουν τη νεότερη και σύγχρονη ελληνική τέχνη μέσα από τις μεγάλες δημόσιες συλλογές. Η Εθνική Πινακοθήκη επεκτείνεται με καθυστέρηση, το Εθνικό Μουσείο Σύγχρονης Τέχνης έχασε για ακόμη μια φορά το τρένο, ενώ τον ρόλο των κρατικών μουσείων αναλαμβάνουν τα ιδιωτικά, όπως το Μπενάκη, με περιοδικές εκθέσεις Ελλήνων δημιουργών. Τώρα, γινόμαστε μάρτυρες μιας αντιπαράθεσης στο κλειστό ΕΜΣΤ ανάμεσα στη διευθύντριά του Κατερίνα Κοσκινά και την υπουργό Πολιτισμού Μυρσίνη Ζορμπά. Με αφετηρία τον απολογισμό της θητείας της απερχόμενης διευθύντριας στις 15/11 το υπουργείο έστειλε την ίδια μέρα κοφτερές παρατηρήσεις που την αφήνουν εκτεθειμένη, ενώ στις 16/11 ακολούθησε επιστολή της Κατερίνας Κοσκινά σε οξύ τόνο. «Αντιλαμβάνομαι ότι ο καθένας δικαιούται να μην εκτιμά ή επιθυμεί τη συνεργασία με συγκεκριμένα πρόσωπα. Ομως κανείς δεν δικαιούται να προβαίνει σε “δολοφονίες χαρακτήρων” δημοσίως, για να εξυπηρετήσει μικροπολιτικούς και άλλους στόχους», αναφέρει η ίδια, τονίζοντας ότι «δεν πρέπει να επιτρέπεται σε κανέναν, ανεξαρτήτως της θέσης που κατέχει ή της εξουσίας που ασκεί, να βάλλει σε βάρος της επαγγελματικής επάρκειας, ιστορίας, ήθους και αξιοπρέπειας κανενός, ιδίως όταν τα στοιχεία, στα οποία στηρίζει τις κρίσεις του, δεν ανταποκρίνονται στην αλήθεια». Με την Κ. Κοσκινά να επιφυλάσσεται παντός δικαιώματός της, το υπουργείο απαντά κοφτά, σε χθεσινή ανακοίνωσή του: «Δεν θα επιδοθούμε σε προσωπικές αντιδικίες, ο ρόλος μας δεν είναι αυτός. Αντίθετα θα διαφυλάσσουμε σταθερά και αμετακίνητα την τήρηση των στόχων, τη νομιμότητα, τη συνέπεια και την εύρυθμη λειτουργία των εποπτευομένων φορέων, χωρίς εξαιρέσεις (...). Οι ασάφειες, οι μικροπολιτικοί στόχοι, η απαξίωση, η εξουσιομανία και η προσωποποίηση των προβλημάτων δεν μας αφορούν και όσοι τα επικαλούνται προκαλούν το δημόσιο αίσθημα. Αντίθετα, στον βαθμό που πρόσωπα που έχουν αναλάβει τη διοίκηση πολιτιστικών οργανισμών του Δημοσίου δεν τηρούν το πλαίσιο, τους στόχους και τους κανόνες διοίκησης, οφείλουμε να απαντούμε δημόσια, χωρίς αποκρύψεις και να λαμβάνουμε τα αναγκαία θεσμικά μέτρα».",https://www.efsyn.gr/tehnes/art-nea/172660_antiparathesi-sto-kleisto-emst
Culture,efsyn.gr,"Απολογισμός από την Κοσκινά, «άδειασμα» από τη Ζορμπά","16.11.2018, ",Παρή Σπίνου,"Δεν πάει άλλο! Η υπόθεση του Εθνικού Μουσείου Σύγχρονης Τέχνης θυμίζει το παραμύθι με τον βοσκό που έλεγε ψέματα. Κάπως έτσι, θα μας προσκαλέσουν τελικά στα επίσημα εγκαίνια του μουσείου και θα νομίζουμε ότι πρόκειται για φάρσα... Ηταν Μάιος του 2015 όταν στην πρώτη της συνέντευξη Τύπου ως διευθύντρια του ΕΜΣΤ, η Κατερίνα Κοσκινά μάς υποδέχτηκε στο εντυπωσιακό, λιτό και ευρύχωρο «άδειο κέλυφος» του μουσείου -ναι, τότε που ο αν. υπουργός Πολιτισμού Νίκος Ξυδάκης άναψε το πούρο του και χτύπησε ο συναγερμός πυρασφάλειας- ενώ χθες η ίδια μάς αποχαιρέτησε, καθώς η θητεία της δεν ανανεώθηκε, στον τεράστιο «λευκό κύβο» των περιοδικών εκθέσεων. Οι υπουργοί άλλαξαν σε αυτά τα τριάμισι χρόνια, με τις υποσχέσεις για την πλήρη λειτουργία του ΕΜΣΤ και την έκθεση της μόνιμης συλλογής να μετατίθενται από εξάμηνο σε εξάμηνο και το αποτέλεσμα είναι να βρισκόμαστε πάλι στον ίδιο παρονομαστή. Αντί για το τέλος του 2018, τα εγκαίνια προσδιορίστηκαν από την απερχόμενη διευθύντρια για αργότερα, τον Ιούλιο του 2019! Εφόσον βέβαια απορροφηθεί η δωρεά ύψους 3 εκατομμυρίων του Ιδρύματος Σταύρος Νιάρχος που θα επιτρέψει τον εξοπλισμό του μουσείου. Χρειάζονται όμως κι άλλα. Σύμφωνα με τον πρόεδρο του Δ.Σ. του μουσείου, Γιώργο Παπαναστασίου: «Το ΕΜΣΤ είναι ένα όχημα σχεδόν παροπλισμένο, κάνει κάποιες κινήσεις, αλλά δεν έχει επιτελέσει τον σκοπό του, δηλαδή να λειτουργήσει πλήρως. Γι' αυτό χρειάζεται καύσιμα, δηλαδή χρηματοδότηση, και πλήρωμα, δηλαδή εργαζόμενους». Εμφανώς συγκινημένη, «χαρούμενη και κουρασμένη», όπως είπε, η Κατερίνα Κοσκινά έκανε τον ετήσιο απολογισμό και δήλωσε «περήφανη» για όσα έχουν γίνει, ενώ ευχαρίστησε όλους -υπουργείο, Ιδρυμα Σταύρος Νιάρχος, συνεργάτες κ.λπ. Το περίμενε άραγε ότι πριν καλά καλά τελειώσει η συνέντευξη Τύπου, η υπουργός Πολιτισμού Μυρσίνη Ζορμπά θα την «άδειαζε» με μια κοφτερή ανακοίνωση που ουσιαστικά ακύρωνε τα λεγόμενά της; Αψογα οργανωμένη, πάντως, η απερχόμενη διευθύντρια έδειξε με φιλμάκια και πίνακες τις περιοδικές εκθέσεις που οργανώθηκαν όλο αυτό το διάστημα στο ΕΜΣΤ, τις συνεργασίες με μεγάλα ιδρύματα και μουσεία του εξωτερικού και με πολιτιστικούς φορείς του εσωτερικού, τις αγορές και τις δωρεές που εμπλουτίζουν τη μόνιμη συλλογή -από το 2015 μέχρι σήμερα αποκτήθηκαν 340 έργα-, ενώ ανακοίνωσε επίσης τον προγραμματισμό των περιοδικών εκθέσεων του 2019. Εδωσε βάση στα 3 εκατομμύρια που το Ιδρυμα Σταύρος Νιάρχος ενέκρινε μόλις τον περασμένο Οκτώβριο, ενώ τώρα το ΕΜΣΤ βρίσκεται στη διαδικασία επιλογής της εταιρείας τεχνικών συμβούλων για την υλοποίηση της αγοράς και εγκατάστασης του απαραίτητου για τη λειτουργία του εξοπλισμού. Στάθηκε στο τακτικό προσωπικό: στον εσωτερικό κανονισμό λειτουργίας του ΕΜΣΤ προβλέπονται 88 θέσεις με συμβάσεις αορίστου χρόνου, ενώ σήμερα το προσωπικό ανέρχεται σε 41 υπαλλήλους, αφού προστέθηκαν 19 που μετατάχθηκαν από την καταργηθείσα ΟΔΙΕ και 4 αποσπασμένοι από υπουργεία. Για το 2018 η τακτική επιχορήγηση ανήλθε στα 800 εκατομμύρια ευρώ, η έκτακτη στα 731 εκατομμύρια ευρώ, το κόστος μισθοδοσίας στα 944 εκατομμύρια. Για το 2019 η μισθοδοσία έχει προϋπολογισμό 1,508 εκατ. ευρώ, ενώ το μουσείο ζητάει από το ΥΠΠΟΑ τακτική επιχορήγηση 3,300 εκατ. για να καλύψει τις δαπάνες του. Η ανακοίνωση του υπουργείου Πολιτισμού πάντως αναφέρει ότι σε συνάντηση που πραγματοποίησε η Μυρσίνη Ζορμπά στις 5 Οκτωβρίου με το Δ.Σ. και τη διευθύντρια, η Κατερίνα Κοσκινά απέφυγε να δώσει συγκεκριμένη απάντηση για το πότε θα λειτουργήσει πλήρως το μουσείο, ενώ μέχρι το τέλος Οκτωβρίου δεν έστειλε επιχειρησιακό σχέδιο, ούτε χρονοδιάγραμμα, ούτε εγκεκριμένο από το Δ.Σ. απολογισμό. Επίσης, το ποσό των 3,3 εκατ. ευρώ που ζητάει ως τακτική επιχορήγηση αποτελεί αύξηση της τάξης του 100%. «Ωστόσο, το αίτημα της αύξησης δεν αφορούσε το άνοιγμα του μουσείου και δεν συνοδεύτηκε από επαρκή αιτιολόγηση», διαπιστώνει. «Ούτε όμως ο καλλιτεχνικός προγραμματισμός που παρουσίασε η παρούσα διοίκηση του ΕΜΣΤ μπορεί να θεωρηθεί ικανοποιητικός, αφού αναφέρεται σε περιοδικές εκθέσεις τις οποίες σχεδιάζει η κ. Κοσκινά αλλά δεν αναφέρει τίποτα σχετικό με τα πολυαναμενόμενα εγκαίνια της μόνιμης συλλογής του ΕΜΣΤ». Το ΥΠΠΟΑ παρατηρεί και καθυστέρηση τουλάχιστον δύο μηνών στο εξάμηνο χρονοδιάγραμμα υλοποίησης της δωρεάς του Ιδρύματος Σταύρος Νιάρχος, «που είχε εγκριθεί στις 10 Αυγούστου 2018 για τα έργα που προβλέπονται από τη σύμβαση», ενώ η επιλογή «αναδόχου-εργολάβου θα έπρεπε να έχει γίνει ήδη τον Σεπτέμβριο του 2018». Οσο για τα αιτήματα για πρόσληψη επιπλέον τακτικού προσωπικού (28 θέσεις) και υπό μετάταξη (20 θέσεις), «αυτά δεν ολοκληρώθηκαν δεδομένου ότι και η πλήρης λειτουργία του ΕΜΣΤ καθυστερεί πέρα από τις προβλεπόμενες προθεσμίες». Και καταλήγει η ανακοίνωση πως σύμφωνα με όλα αυτά «έχει γίνει σαφές ότι το Εθνικό Μουσείο Σύγχρονης Τέχνης εξακολουθεί να βρίσκεται σε μεταβατική φάση τόσο της διοίκησης όσο και της λειτουργίας του». Η Κατερίνα Κοσκινά, πάντως, σε ερώτησή μας απαντά πως «τις εγγυήσεις για το πότε θα ανοίξει πλήρως το μουσείο μόνο η πολιτεία μπορεί να τις δώσει». ",https://www.efsyn.gr/tehnes/art-nea/172330_apologismos-apo-tin-koskina-adeiasma-apo-ti-zormpa
Culture,efsyn.gr,Η σύγχρονη τέχνη μπήκε στο Μουσείο Ακρόπολης,"03.05.2018, ",Βένα Γεωργακοπούλου,"Και να μην υπήρχε αυτή η έκθεση, θα έπρεπε o Δημήτρης Παντερμαλής να την εφεύρει -αν δεχτούμε ότι είναι απόλυτα ειλικρινής στις προθέσεις του να κάνει το Μουσείο Ακρόπολης φιλόξενο και ανοιχτό στη σύγχρονη τέχνη, φτάνει βέβαια να μην «κλοτσάνε» γύρω της τα αρχαία αριστουργήματα. Οι «Unconformities» (Aσυμφωνίες) των διάσημων Γαλλο-λιβανέζων εικαστικών-κινηματογραφιστών Τζοάνα Χατζηθωμά και Χαλίλ Ζορέζ τού έπεσαν, πάντως, κουτί. Η εικαστική αυτή εγκατάσταση σε τρία μέρη -αν και απομονωμένη σε μικρό κλειστό χώρο- ταιριάζει απόλυτα αισθητικά και θεματικά στο Μουσείο Ακρόπολης, ακόμα και στην ανασκαφή από κάτω, που την προετοιμάζουν εντατικά να γίνει από του χρόνου επισκέψιμη. Και όχι μόνο επειδή δούλεψαν γι' αυτή (και) αρχαιολόγοι. Και όχι μόνο επειδή ένα από τα τρία μέρη της είναι μια ωραιότατη... ζωφόρος. Σαν του Παρθενώνα. Οι «Unconformities», που πέρυσι κέρδισαν το βραβείο Marcel Duchamp (κάτι σαν το αγγλικό Turner για τους καλλιτέχνες που δουλεύουν στη Γαλλία) είναι από χθες -πραγματικά ιστορική στιγμή- η πρώτη έκθεση σύγχρονης τέχνης που περνάει το κατώφλι του Μπερνάρ Τσουμί με το δεξί. Και με γερό σπρώξιμο της Στέγης του Ιδρύματος Ωνάση, συμπαραγωγού του διεθνούς πρότζεκτ αλλά και διοργανώτριας για πέμπτη συνεχή χρονιά του ανοιξιάτικου Fast Forward. Του φεστιβάλ, που πέρα από την πρωτοπόρα και με κοινωνικά αντανακλαστικά τέχνη από όλο τον κόσμο, έχει το μυαλό του και στην ανάδειξη και χρησιμοποίηση περιέργων, «παρθένων» χώρων. Από το Μουσείο Ακρόπολης στην περίπτωσή μας μέχρι τον ιστορικό κινηματογράφο «Ιριδα» και το σύμβολο των φοιτητικών καταλήψεων το Χημείο της Σόλωνος. Ειδικά, όμως, για το Μουσείο Ακρόπολης χρειάστηκε, όπως παραδέχτηκε το απόγευμα της Δευτέρας σε ειδική εκδήλωση ο Δημήτρης Παντερμαλής, «να μειώσει τις αντιστάσεις του» απέναντι στην πρόταση-επιχειρηματολογία της Αφροδίτης Παναγιωτάκου, διευθύντριας Πολιτισμού του Ιδρύματος Ωνάση. Ευτυχώς. Ετσι το υπέδαφος, που εξορύχθηκε από την εταιρεία Αττικό Μετρό Α.Ε. σε Μοναστηράκι και Ελαιώνα, πριν καταλήξει στα σκουπίδια, συναντήθηκε χάρη στους Χατζηθωμά και Ζορέζ με το υπέδαφος ιστορικών σημείων δύο άλλων μεγάλων πόλεων, της Βηρυτού (πλατεία των Μαρτύρων) και του Παρισιού (Collège de France και Musée de Cluny) για να αφηγηθεί το καθένα τις δικές του ιστορίες. Αυτές που, οι δυο «ερευνητές ονειροπόλοι» από τον Λίβανο όπως τους παρουσίασε η Αφροδίτη Παναγιωτάκου, αγαπούν εδώ και χρόνια να λένε, ενεργοποιώντας άγνωστα κομμάτια της Ιστορίας με στόχο να καταλάβουν καλύτερα το παρόν και να φανταστούν το μέλλον. Εδώ το υλικό που πρωταγωνιστεί είναι πετρώματα και ποικίλα ευρήματα γεωτρήσεων. Εχουν πολλά να πουν για την Ιστορία των τριών πόλεων (Βηρυτός, Αθήνα, Παρίσι), τη συνέχεια και την... ασυνέχειά της. Διότι η λέξη «Unconformities» (ασυμφωνίες) μπορεί να έχει κάτι το ποιητικό για τους άσχετους συνήθως από γεωλογία θεατές της σύγχρονης τέχνης, στην πραγματικότητα όμως είναι ένας τρέχων επιστημονικός όρος. Aντιστοιχεί στα στρωματογραφικά κενά των γεωλογικών και αρχαιολογικών περιόδων, αυτά δηλαδή που δεν δίνουν επαρκείς πληροφορίες για το τι ακριβώς συνέβη τότε. Με έμφαση ακριβώς σ' αυτά τα κενά οι υπόγειοι κόσμοι των Χατζηθωμά-Ζορέζ καλούν τον θεατή να ξεπεράσει τα όρια της πληροφορίας και της πραγματικότητας. Να φτιάξει, ίσως, ελεύθερος τη δική του ιστορία, που μπορεί κάλλιστα να έχει στοιχεία «μυθοπλασίας», ακόμα και science-fiction. «Μπορείτε να μας πείτε πώς το έργο σας έγινε τόσο όμορφο;», ρώτησε μια κυρία στο τέλος της συζήτησης, που συντόνιζε ο δρ Αντονι Ντόουνι. Μπορεί η ερώτηση να φάνηκε αφελής. Αλλά δεν ήταν. Οταν ακούς για γεωτρύπανα και εργοτάξια και πυρήνες υπεδάφους δεν μπορείς εύκολα να φανταστείς πώς όλα αυτά θα γίνουν τέχνη. Ομορφη, υποβλητική τέχνη. Που, όσο και να απαιτεί προσοχή, διάβασμα κειμένων και μια μίνιμουμ κατανόηση του θέματος, στο τέλος τέλος της γραφής θα πρέπει να απευθυνθεί πέρα από το μυαλό σου. Στις αισθήσεις σου. Κι αυτό κάνει το έργο των Τζοάνα Χατζηθωμά και Χαλίλ Ζορέζ με τα τρία διαφορετικά μέρη του. Το φιλμ «Palimpsests» (Παλίμψηστα), στο οποίο καταγράφονται διάφορες εκσκαφές στη Βηρυτό. Τα κάθετα γλυπτά «Time Capsules» (Χρονοκάψουλες), στα οποία μια διάφανη ρητίνη περιβάλλει διάφορα ευρήματα γεωτρήσεων. Και τη ζωφόρο «Zig Zag Over Time» (Ζιγκ Ζαγκ στον χρόνο), στην οποία με φωτογραφίες, σχέδια και κείμενα περιγράφονται οι γεωτρητικοί πυρήνες σε Αθήνα, Βηρυτό και Παρίσι. Λογικό ήταν η Τζοάνα Χατζηθωμά με τις ελληνικές ρίζες, παρόλο που ζει μεταξύ Βηρυτού και Παρισιού, να εκφράσει τη Δευτέρα τη συγκίνησή της που το έργο τους εκτίθεται και στην Αθήνα (μετά το Mπομπούρ). Και ακόμα πιο φυσικό να τιμήσουν το καλλιτεχνικό δίδυμο, με το έντονο κινηματογραφικό προφίλ, σκηνοθέτες όπως η Αθηνά Τσαγγάρη και ο Μενέλαος Καραμαγγιώλης. Ιnfo:  μέχρι 16 Μαΐου. Δευτ: 8 π.μ.- 4 μ.μ. Τρ.-Πεμπ., Σαβ.-Κυρ.: 8 π.μ.-8 μ.μ. Παρ.: 8 π.μ.-10 μ.μ. Είσοδος ελεύθερη.  ",https://www.efsyn.gr/tehnes/art-nea/149193_i-syghroni-tehni-mpike-sto-moyseio-akropolis
Culture,efsyn.gr,Εθνική μουσική και πολιτιστική επιβίωση,"29.12.2019, ",Γιάννης Σβώλος,"Πριν από 70 χρόνια ο πρόωρος θάνατός του Νίκου Σκαλκώτα (1904-1949) σίγουρα στέρησε την ελληνική μουσική από ένα διαφορετικό μέλλον. Η φετινή επέτειος φέρνει πλούσια σοδειά νέων εκδόσεων οι οποίες, προστιθέμενες στη σταθερά αύξουσα διεθνή σκαλκωτική δισκογραφία της τελευταίας εικοσαετίας, καθιστούν τον κάποτε παραγκωνισμένο Χαλκιδαίο δημιουργό τον πληρέστερα ηχογραφημένο απ’ όλους τους Ελληνες σύντεχνούς του. Σήμερα το ανεπανάληπτα πλούσιο, στιλιστικά πολύμορφο έργο του που γράφτηκε στο Βερολίνο του μεσοπολεμικού μοντερνισμού και στην Αθήνα της Κατοχής και του Εμφυλίου, είναι εύκολα διαθέσιμο σε πληθώρα CDs. Αντίθετα: αυτό του κραταιού ιδρυτή της Ελληνικής Εθνικής Σχολής Μανώλη Καλομοίρη και των συνοδοιπόρων του, όπως επίσης αυτό των εξίσου άδικα παραγκωνισμένων Επτανησίων –άλλη τραγικά «αργούσα κληρονομιά» αυτή!- παραμένει δισκογραφικά άφαντο και απρόσιτο... Ομως στον 21ο αιώνα της παγκοσμιοποίησης, της πληροφορικής και των ηλεκτρονικών μέσων, η επιβίωση της εθνικής πολιτιστικής κληρονομιάς περνά συχνά –αν όχι μόνο!- από την ψηφιακή της μετενσάρκωση... ▪ Η σουηδική BIS –μέγας δισκογραφικός... πρεσβευτής της ελληνικής σοβαρής μουσικής στη Δύση!- συνεχίζει να εμπλουτίζει τις εκδόσεις έργων Σκαλκώτα. Αρχές Ιανουαρίου κυκλοφορεί μια ακόμη σημαντική της πρωτιά: η απίστευτα απολαυστική εκτέλεση της νεοκλασικής «Σινφονιέτας» (1948), ενός θαυμάσιου έργου που είχαμε την τύχη να έχουμε ακούσει αρκετές φορές ζωντανά τα τελευταία χρόνια. Μοντερνιστική αιχμηρότητα και μηχανιστικοί ρυθμοί αλά Χίντεμιτ, αισθησιακή μελαγχολία αλά Κουρτ Βάιλ και μελωδισμός του γερμανικού Μεσοπολέμου, ευφυώς μεταμορφωμένα, παλίμψηστα ακούσματα τζαζ, big-band αλλά και ελληνικού folk συνθέτουν ένα ερεθιστικό, μοναδικά γοητευτικό ακρόαμα. Ακολουθούν δύο αυστηρά μοντερνιστικά έργα που ανακαλύφθηκαν πρόσφατα στις ΗΠΑ, το «Κοντσέρτο για βιολί, πιάνο και ορχήστρα» (1930) και τη «Σουίτα για βιολί και ορχήστρα δωματίου» (1929), που ερμηνεύουν θαυμάσια ο Γιώργος Δεμερτζής και ο πιανίστας Βασίλης Βαρβαρέσος. Ολοκληρώνεται με δύο σπανιότητες: το τραγούδι «Ο Διγενής ψυχομαχεί» (1935) μεταγραμμένο από τον Σκαλκώτα βάσει ηχογράφησής του από τον Ελευθέριο Βενιζέλο και το «Δύο εμβατήρια και Εννιά Ελληνικούς Χορούς» (1946/47), γραμμένα για παράσταση του Λυκείου Ελληνίδων. Τη νεοπαγή, ιδιωτική Ορχήστρα Φιλαρμόνια Αθηνών διευθύνει ο Βύρων Φιδετζής [BIS 2434-SACD]. ▪ Ακολουθεί μια ιδιαίτερα ενδιαφέρουσα πρόταση της γαλλικής εταιρείας Melism: μια προσεγμένη συλλογή από πρώτες παγκόσμιες ηχογραφήσεις έργων Σκαλκώτα. Τα έργα για σύνολα δωματίου «Σουίτα για βιολί-πιάνο και μικρή ορχήστρα» (αυθεντική μεταγραφή για βιολί-πιάνο, 1929), και «Η επιστροφή του Οδυσσέα» (αυθεντική μεταγραφή για δύο πιάνα, 1944/45, 1949), προσφέρονται σε σύγχρονες, ιδιαίτερα φροντισμένες ερμηνείες από τους πιανίστες Νίκο Σαμαλτάνο και Κριστόφ Σιροντό και τη βιολίστρια Νίνα Πισάρεβα-Ζιμπαλίστ, ενώ η Αγγελική Καθαρίου τραγουδά τρία τραγούδια για μεσόφωνο και πιάνο (1938, 1946). Ακολουθούν –σε σύγχρονη, στερεοφωνική μεταγραφή- οι δώδεκα από τους «36 Ελληνικούς χορούς για ορχήστρα» (1931/49) που ηχογράφησε το 1957 ο δραστήριος Ελληνοκαναδός αρχιμουσικός Γκρέγκορι Μίλαρ (Γρηγόρης Μανούσος) επικεφαλής της Μικρής Συμφωνικής Ορχήστρας του Αγίου Φραγκίσκου. Πρόκειται για ιστορικά κομβική καταγραφή που, μαζί με αυτές των Μητρόπουλου και Κοστελάνιτς, κράτησαν τη μνήμη/φήμη του Σκαλκώτα διεθνώς ζωντανή κατά τις ενδιάμεσες δεκαετίες 1950-1990, ώσπου να ξεκινήσουν οι συστηματικές, σύγχρονες ηχογραφήσεις έργων του από την ελληνική LYRA και τη σουηδική BIS. Ο δίσκος ολοκληρώνεται με τις πιθανότατα πρώτες ηχογραφήσεις έργων Σκαλκώτα παγκοσμίως: τον «Σιφνέικο Ι» και τον «Ηπειρώτικο Ι» καταγραμμένους στην αυθεντική μεταγραφή για πιάνο (1946/47) το 1949, στο Παρίσι, από τη σημαντική Ελληνίδα πιανίστρια του Μεσοπολέμου Τότα Οικονόμου. [Melism, Vol.1, MLS-CD-025]. ▪ Η τρίτη έκδοση ανήκει πάλι στη δραστήρια BIS. Είναι ένας θαυμάσιος, χαμηλών τόνων δίσκος τραγουδιών με την υψίφωνο Φανή Αντωνέλου –γνωστή από πολλές, θαυμάσιες «ζωντανές» ερμηνείες της!- και τη Γερμανίδα πιανίστρια Κέρστιν Μερκ. Υπό τον εύγλωττο τίτλο «Affinities» («Συγγένειες») το προσεκτικά διατεταγμένο ρεπερτόριό του φέρνει σε ερεθιστική, πολλαπλά αποκαλυπτική αντιπαράθεση ποικίλες συνθέσεις γραμμένες μεταξύ 1886 και 1946 από Ελληνες και Γερμανοαυστριακούς συνθέτες: οι Σμυρνιοί Γιάννης Κωνσταντινίδης και Μανώλης Καλομοίρης, ο Αθηναίος Δημήτρης Μητρόπουλος, ο Χαλκιδαίος Νίκος Σκαλκώτας, ο Θεσσαλονικιός Αιμίλιος Ριάδης και ο Πατρινός Δημήτρης Λιάλιος ακούγονται εναλλάξ προς τους Αρνολντ Σένμπεργκ, Αλεξάντερ φον Τσεμλίνσκι, Κουρτ Βάιλ, Φίλιπ Γιάρναχ, Λούντβιχ Τουίλ, Αντον Μπέερ-Βάλντμπρουν. Πλασμένες με βαθιά μουσικότητα και ευαισθησία οι ερμηνείες των δύο καλλιτεχνών σαγηνεύουν και κρατούν αμείωτο το ενδιαφέρον [BIS 2439-SACD].",https://www.efsyn.gr/tehnes/moysiki-horos/224800_ethniki-moysiki-kai-politistiki-epibiosi
Culture,efsyn.gr,Η Ακαδημία του Αγίου Μαρτίνου των Αγρών συμπράττει με τον Φασίλ Σάι,"28.01.2020, ",Γιάννης Σβώλος,"Μοναδικά απολαυστική ήταν η συναυλία που έδωσαν στο κατάμεστο Μέγαρο Μουσικής τα έγχορδα της Ακαδημίας του Αγίου Μαρτίνου των Αγρών, στο πλαίσιο τρέχουσας ευρωπαϊκής περιοδείας σε Γερμανία, Ολλανδία, Ελλάδα, με συμμετοχή του Τούρκου πιανίστα Φαζίλ Σάι (25/1/2020). Το διάσημο βρετανικό σύνολο ίδρυσε ο σερ Νέβιλ Μάρινερ (1924-2016) το 1958 και το διηύθυνε μέχρι το 2011 οπότε και τον διαδέχτηκε ο βιολιστής Τζόσουα Μπελ. Το πρόγραμμα ξεκίνησε με το σπάνια παρουσιαζόμενο, μέτρια ενδιαφέρον «Κοντσέρτο για πιάνο αρ.1» του εντεκάχρονου Μότσαρτ. Εκλεκτός, ακραία ιδιοσυγκρασιακός μουσικός, ο Σάι έπαιξε σε σύγχρονο, μεγάλο πιάνο, δίχως το καπάκι, γεγονός που υπονόμευσε μερικώς την ένταση και την άρθρωση του εκπεμπόμενου ήχου. Η μεστή μουσικότητας ερμηνεία του ήχησε πραγματικά αριστουργηματική και, κυρίως, ανέδιδε γενναιόδωρα μοναδική χαρά και πνευματική ευφορία! Αριστοτεχνικά σβέλτο, διάφανο, διάσπαρτο με ευφυείς, υφολογικά όχι άστοχους μανιερισμούς, το παίξιμό του παρέπεμπε υπόρρητα στην άρθρωση του τσέμπαλου, συνομιλούσε παιχνιδιάρικα με την ορχήστρα, απογειωνόταν ή/και καταδυόταν εκφραστικά σε θύλακες ονειροπόλησης, αγαλλίασης αλλά και δαιμονικής έντασης! Ο ίδιος ερμήνευσε και το δικό του «Κινούμενο περίπτερο» («Yürüyen Köşk»), μια εκτενή, έκδηλα εμπρεσιονιστικής γραφής κοντσερτάντε σύνθεση για πιάνο και ορχήστρα εγχόρδων, αφιερωμένη στον Ατατούρκ. Δίχως αρχιμουσικό, τα εξαιρετικά έγχορδα του συνόλου ερμήνευσαν τη «Συμφωνία δωματίου, op.110a» του Σοστακόβιτς («Κουαρτέτο εγχόρδων αρ.8» σε μεταγραφή Ρούντολφ Μπάρσαϊ) και το «Ντιβερτιμέντο για ορχήστρα εγχόρδων» του Μπάρτοκ, αριστουργήματα του 20ού αιώνα, αντιπροσωπευτικά ιδιαίτερου ρεπερτορίου που, υπό διάφορες ανυπόστατες δικαιολογίες (ή και έλλειψη αυτοπεποίθησης;) ουδέποτε παίζουν οι ελληνικές ορχήστρες. Οι εκτελέσεις χαρακτηρίστηκαν από συνολικό πνεύμα, αψεγάδιαστη ακρίβεια τόνου και καθαρότητα άρθρωσης, τέλειο συντονισμό, ρυθμικό σφρίγος, έμφαση στο γρήγορο παίξιμο και στην ανάδειξη της αγριότητας της γραφής ως χνάρι των δύσκολων καιρών δημιουργίας των έργων. Εξαιρετικές ήσαν οι συνεισφορές του Α’ βιολιού και του Α’ τσέλου στις ουκ ολίγες, δραματουργικά κρίσιμες σολιστικές παραγράφους.",https://www.efsyn.gr/tehnes/moysiki-horos/228843_i-akadimia-toy-agioy-martinoy-ton-agron-symprattei-me-ton-fasil-sai
Culture,efsyn.gr,Ταλαντούχοι νέοι συναντούν τους δασκάλους τους,"01.10.2019, ",Γιάννης Σβώλος,"Εχουμε επανειλημμένα επισημάνει πόσο δυσοίωνο για την ανάπτυξη μιας υγιούς αθηναϊκής μουσικής ζωής είναι το γεγονός ότι, για ποικίλους πρακτικούς λόγους σε συνδυασμό με τις επιλογές των ίδιων των Ελλήνων μουσικών, οι εκδηλώσεις με έργα βασικού ρεπερτορίου κλασικής μουσικής δωματίου για σύνολα –κουαρτέτα εγχόρδων, τρίο, κουαρτέτα και κουιντέτα με διάφορα όργανα κ.λπ.– έχουν συρρικνωθεί σε σημείο αφανισμού. Για τον στεγνό από εκδηλώσεις μήνα Σεπτέμβριο το κενό αυτό ήρθαν να συμπληρώσουν οι «Νύχτες κλασικής μουσικής στη Γεννάδειο» που εφέτος διοργανώθηκαν για πέμπτη συνεχόμενη χρονιά (18-21/9/2019). Ο τετραμερής κύκλος συναυλιών φιλοξενήθηκε και πάλι στη μεσαίου μεγέθους, θαυμάσιας ακουστικής Αίθουσα «Κότσεν» της Γενναδείου Βιβλιοθήκης της Αμερικανικής Σχολής Κλασικών Σπουδών. Η διοργάνωση είναι πάγια προσφορά του αμερικανικού Ινστιτούτου Μουσικής Κέρτις και υλοποιείται με σύμπραξη του Γερμανοελληνικού Πολιτιστικού Κοινωφελούς Ιδρύματος «Σβαρτς» και του θεσμού «Το Ινστιτούτο Κέρτις σε διεθνή περιοδεία», που υποστηρίζεται από την πολυεκατομμυριούχο βαρόνη Νίνα φον Μάλτζαν. Η σύμπραξη δίνει ιδιαίτερη έμφαση στη διεθνή κινητικότητα των μουσικών (αποφοίτων, υποτρόφων, επαγγελματιών), οι οποίοι επιλέγονται με αυταπόδεκτα αυστηρά αξιοκρατικά κριτήρια. Οπως και τις προηγούμενες χρονιές, στις εκτελέσεις ταλαντούχοι απόφοιτοι της σχολής συνέπραξαν με έμπειρους διδασκάλους. Στις 18/9 η Ινδονήσια πιανίστρια Τζάνις Καρίσα ερμήνευσε συνθέσεις των Μότσαρτ, Λιστ, Μέντελσον και Μπραμς. Στις 19/9 η Αμερικανίδα υψίφωνος Ελίζαμπεθ Ράιτερ και ο Γερμανός βαρύτονος Ντένις Κλεμένσκι, συνοδευόμενοι από τον βετεράνο καθηγητή πιάνου Μίκαελ Ελίαζεν τραγούδησαν άριες από όπερες των Μότσαρτ, Πουτσίνι, Κόρνγκολντ, Λέχαρ και Ντονιτσέτι και τραγούδια των Σούμπερτ και Βάιλ. Στις 20/9 το πρόγραμμα περιλάμβανε έργα μουσικής δωματίου για διάφορους συνδυασμούς οργάνων. Η βραδιά ξεκίνησε με την ταλαντούχα Τζάνις Καρίσα και τον τσελίστα Τσέις Παρκ, οι οποίοι ερμήνευσαν τις «Παραλλαγές σε ένα θέμα από τον Μαγικό Αυλό» του Μπετόβεν. Οι δυο μουσικοί πρόσφεραν μιαν άριστα επεξεργασμένη ανάγνωση αφήνοντας πάντα επαρκή χώρο ο ένας στον άλλο, υπογραμμίζοντας την δεδομένη στιλιστική αναφορά στον Μότσαρτ. Στην εκτέλεση πρόσδωσαν ήπιο, εμφανώς λυρικό χαρακτήρα, παίζοντας με ευγένεια και κομψότητα, με συντονισμένα χαμηλόφωνο, απαλό –αλλά ουδέποτε άνευρο– ήχο, με αψεγάδιαστο συγχρονισμό, και, όπου ήταν απαραίτητο, διαπλάθοντας ορμητική φραστική. Ακολούθησε μια ανθολογία σύντομων κομματιών ποικίλου χαρακτήρα, με ιδιαίτερες απαιτήσεις δεξιοτεχνίας και έκφρασης, που είχαν στόχο να αναδείξουν τις δεξιότητες των ερμηνευτών. Το τραγούδι «Beau soir» του Ντεμπισί στη μεταγραφή για σόλο βιολί από τον βιολιστή Γιάσα Χάιφετς και το «Κομμάτι σε μορφή Χαμπανέρας» του Ραβέλ για βιολί και πιάνο, ερμήνευσε η βιολίστρια Ελίσα Λι Κολιόνεν με μαλακό, εύπλαστο, ορθοτονικά αψεγάδιαστο ήχο, διαπλάθοντας αισθησιακά ευλύγιστη φραστική. Τη μελαγχολική «Ελεγεία» του Φορέ και το αργό μέρος από τη «Σονάτα για τσέλο» του Σοπέν ερμήνευσε ονειρικά, με διακριτικά μελωμένο ήχο ο Τσέις Παρκ συνοδευόμενος από την Τζάνις Καρίσα. Αντίθετα την ευρηματικά παιχνιδιάρικη αλλά και συναρπαστικής δεξιοτεχνίας «Πασακάλια» του Χέντελ, που δόθηκε στη δημοφιλή μεταγραφή του Χάλβορσεν για βιολί και τσέλο, έπαιξαν οι Ελίσα Λι Κολιόνεν και Τσέις Παρκ συντονισμένα, με πεντακάθαρη άρθρωση, αιχμηρά τονισμένη φραστική και γρήγορες εναλλαγές ταχυτήτων. Η βραδιά ολοκληρώθηκε με το τεχνικά και ερμηνευτικά απαιτητικότατο «Τρίο αρ. 2» για βιολί, τσέλο και πιάνο του Μέντελσον. Η εκτέλεση της πεμπτουσιακά ρομαντικής αυτής σύνθεσης υπήρξε ένα πυροτεχνηματικής λάμψης «tour de force» εκ μέρους των τριών μουσικών και ένα 20λεπτο καθαρής μουσικής απόλαυσης για το φιλόμουσο ακροατήριο! Συμπράττοντας αρμονικά σε φανερή ερμηνευτική σύγκλιση, Κολιόνεν, Πάρκ και Καρίσα αντιμετώπισαν τη νευρώδους παλμού μουσική του Μέντελσον με αθλητική ορμή. Ταυτόχρονα διέπλασαν αβίαστα, με κομψότητα, ευγένεια και θαυμαστή ελαφράδα το αέναο ξετύλιγμα της χειμαρρώδους μελωδικής φραστικής επάνω από το αεικίνητο ρυθμικό/μηχανιστικό υπόβαθρο. Επαιξαν με ακρίβεια, αφήνοντας διακριτικά επαρκή χώρο για τις κατά τόπους σολιστικές εξάρσεις, ενώ, παρά τις εύπλαστες αυξομειώσεις των ταχυτήτων, διατήρησαν με μεγάλη δεξιότητα αδιάλειπτη συνοχή του μουσικού ειρμού. Συναρπαστικά υψηλών θερμοκρασιών υπήρξαν οι κατά τόπους και οι τελικές κορυφώσεις. Απ’ αρχής μέχρι τέλους στην εκτέλεση κυριάρχησε ένας ιδανικά ισορροπημένος συνδυασμός ευγένειας στην έκφραση, συγκινησιακής αμεσότητας και τεχνικής επάρκειας.",https://www.efsyn.gr/tehnes/moysiki-horos/213034_talantoyhoi-neoi-synantoyn-toys-daskaloys-toys
Culture,efsyn.gr,3D φάλαινα... επί σκηνής,"25.02.2020, ",Νόρα Ράλλη,"Αναγκάστηκε να μπαρκάρει ήδη από την εφηβεία, εγκαταλείποντας το σχολείο, καθώς ο πατέρας του χρεοκόπησε και πέθανε όταν ο ίδιος ήταν 12 ετών. Εζησε σε φαλαινοθηρικό, επιβίωσε δίπλα σε μία φυλή κανίβαλων, έγινε αρχηγός μιας ανταρσίας και όλα αυτά τα έκανε βιβλία. Σπουδαία βιβλία. Τα οποία είχαν ξεχαστεί για χρόνια μετά τον θάνατό του, αλλά, από το 1920 και έπειτα, το ενδιαφέρον για το έργο του επανήλθε και πλέον ο Χέρμαν Μέλβιλ θεωρείται (και δικαίως) από τους σπουδαιότερους Αμερικανούς συγγραφείς, με χιλιάδες φανατικούς αναγνώστες και μελετητές διεθνώς. Το πλέον αναγνωρίσιμο και μεγαλειώδες έργο του είναι ο «Μόμπι Ντικ» -το όνομα μιας γιγάντιας λευκής φάλαινας φυσητήρα. MOBY DICK σε σκηνοθεσία Γιάννη Κακλέα Από την έκδοσή του, το 1851, γνωστή είναι μόνο η απόδοσή του σε όπερα. Σε θεατρικό είναι μάλλον η πρώτη φορά που παρουσιάζεται. Και είναι στην Ελλάδα: το έργο «μπαρκάρει» στο Παλλάς, αυτή την Παρασκευή, σε σκηνοθεσία Γιάννη Κακλέα και λιμπρέτο/σύνθεση Δημήτρη Παπαδημητρίου, σε μία συμπαραγωγή του Ιδρύματος Ωνάση, της Στέγης και των Θεατρικών Σκηνών. «Πρώτα είπα ότι θα το κάνω και μετά σκέφτηκα πώς θα το κάνω», είπε ο γνωστός συνθέτης Δ. Παπαδημητρίου. Χωρίς να διευκρινίζει αν πρόκειται για μιούζικαλ ή μουσικοθεατρική παράσταση, το σίγουρο είναι πως η μουσική θα είναι πάντα παρούσα, ακόμη και στην πρόζα. «Ημουν τυχερός, γιατί είχα την καλύτερη μετάφραση του έργου από τον Θανάση Χριστοδούλου (σ.σ. το βιβλίο κυκλοφορεί σε αυτή την εξαιρετική μετάφραση από τις εκδόσεις Gutenberg) και αυτή ήταν ο οδηγός μου. Από την άλλη, οτιδήποτε αφορά τον Μόμπι Ντικ είναι μεγάλο: σε όγκο, σπουδαιότητα, βάθος και διάρκεια. Και κάποια στιγμή το είδα πως είχα γράψει και πράγματα που δεν γίνονται. Κι όμως ο Γ. Κακλέας τα έκανε πράξη», δήλωσε. «Για να μπορέσει να λειτουργήσει το λιμπρέτο του Δ. Παπαδημητρίου, έπρεπε εικόνα, μουσική, βίντεο, φώτα και σκηνική δραματουργία, όλα να λειτουργήσουν με ωρολογιακό τρόπο», εξήγησε ο σκηνοθέτης Γιάννης Κακλέας. «Οι πρόβες διήρκεσαν 3 μήνες, με προπαραγωγή 9 μηνών. Η φάλαινα και το μυθικό καράβι -τα δύο μυθολογικά στοιχεία δηλαδή- θα παρουσιάζονται στη σκηνή μέσω 3D ολογράμματος, πάνω σε ένα πολύ λεπτό πανί, δημιουργίας της NASA. Αυτό, μαζί με τα βίντεο που θα παίζουν στην πίσω οθόνη και τα σκηνικά του Μ. Παντελιδάκη, θα συνθέτουν την πλήρη εικόνα. Μιλάμε για ένα τεράστιο έργο, που, τηρουμένων των αναλογιών, κατ' εμέ δεν απέχει και πολύ από την Ιλιάδα του Ομήρου. Πρόκειται για μία καλλιτεχνικά γοητευτική εμπειρία, για 23 ηθοποιούς επί σκηνής, 11μελή ορχήστρα και ένα λιμπρέτο του Δημήτρη που κατάφερε να βγάλει όλη την ουσία του έργου: και ως περιπέτεια και ως φιλοσοφικό δοκίμιο πάνω στη ζωή και τον αγώνα του ανθρώπου και ως δραματουργικό μυθιστόρημα». Οσο για τις δυσκολίες μιας πολύωρης παράστασης, που πέραν του ίδιου του κειμένου έχει να διαπραγματευτεί όλα τα στοιχεία του θεάτρου και της μουσικής, ακόμη και της τεχνολογίας (όσον αφορά τις απεικονίσεις, σε δύο αλλά και τρεις διαστάσεις), ο σκηνοθέτης διευκρίνισε: «Είμαι τυχερός, γιατί το έργο ήταν ήδη αρκετά σκηνοθετημένο από τη γραφή του και τη μουσική του. Ηταν όλα ήδη εκεί για μένα. Και είναι εξαιρετικά ενδιαφέρον. Θα το έλεγα “ο θάνατος στην πλήξη” -αυτό είναι!». «Μ' αυτή την παράσταση, αν μη τι άλλο, προσθέτουμε μαγεία. Για μένα, το να γράψω το “Μόμπι Ντικ” ως λιμπρέτο και μουσική, ήταν σαν να ξαναγυρίζω στην εφηβεία μου. Ταυτόχρονα, το ένιωθα και ως ενήλικας. Γιατί αυτό ακριβώς είναι το έργο αυτό του Μέλβιλ: μία σφαίρα. Οπου και να τη βάλεις, έχει σημείο ισορροπίας», δήλωσε ο Δ. Παπαδημητρίου, με τον σκηνοθέτη να προσθέτει: «Ο,τι και αν λέμε, το θέμα είναι ο θεατής να βγει και να πει “τι ωραία παράσταση που είδα” και όχι “τι φόλα ήταν αυτή!”. Εν κατακλείδι, αυτό είναι το ζητούμενο». INFO:  Θέατρο Παλλάς (Βουκουρεστίου 5, τηλ. 210-3213100). Τετ., Πέμπ., Κυρ. στις 19.00, Παρ., Σάβ. στις 20.00. Διάρκεια παράστασης: 190 λεπτά (με ένα διάλειμμα). Η προπώληση έχει ξεκινήσει από τη www.viva.gr (εισιτήρια: 15-80€). Πρωταγωνιστούν οι: Μπάμπης Βελισσάριος, Θοδωρής Βουτσικάκης, Ορφέας Ζαφειρόπουλος, Ιβάν Σβιτάιλο, Αιμιλιανός Σταματάκης. ",https://www.efsyn.gr/tehnes/theatro/232656_3d-falaina-epi-skinis
Culture,efsyn.gr,ΕΣΗΕΑ: Ενίσχυση του Τύπου με κριτήρια και διαφάνεια,"17.12.2019, ", efsyn.gr ,"Την αναγκαιότητα για οικονομική ενίσχυση των επιχειρήσεων έντυπου Τύπου τονίζει για μια ακόμη φορά το Διοικητικό Συμβούλιο της ΕΣΗΕΑ, μετά το  φιάσκο , τις παλινωδίες και την απόφαση της κυβέρνησης να μη διατεθεί φέτος το προβλεπόμενο ποσό.  Το Δ.Σ. της ΕΣΗΕΑ σημειώνει μεταξύ άλλων ότι «όλα τα κόμματα του δημοκρατικού τόξου συμφώνησαν στην ανάγκη λήψης μέτρων στήριξης του Τύπου και υπήρξε ταύτιση απόψεων. Τα μέτρα, τα οποία νομοθετήθηκαν στη συνέχεια, είναι απότοκα της διημερίδας που διοργάνωσε η ΕΣΗΕΑ. Για εμάς, η επιβίωση των εφημερίδων είναι όρος απαραίτητος προκειμένου οι πολίτες να έχουν σφαιρική ενημέρωση αλλά και δυνατότητα ανάλυσης των πολιτικών και κοινωνικών γεγονότων». Από την πλευρά της η κυβέρνηση, όπως ανακοίνωσε κατά τη ενημέρωση των πολιτικών συντακτών ο Στέλιος Πέτσας, έπειτα από συνεννόηση με το υπουργείο Οικονομικών, αποφάσισε το αδιάθετο για το 2019 ποσό για την ενίσχυση του Τύπου να διατεθεί στο επίδομα θέρμανσης, προκειμένου να ικανοποιηθούν όλες οι αιτήσεις που φέτος αναμένεται να φτάσουν τις 600.000. για την ενίσχυση των επιχειρήσεων έντυπου Τύπου Το Διοικητικό Συμβούλιο της ΕΣΗΕΑ επαναλαμβάνει την πάγια θέση του για την αναγκαιότητα οικονομικής ενίσχυσης των επιχειρήσεων εντύπου Τύπου. Η οικονομική ενίσχυση είναι πρωτίστως θέμα ενδυνάμωσης της πολυφωνίας, του πλουραλισμού και της ίδιας της Δημοκρατίας. Η ΕΣΗΕΑ ήταν αυτή που πρώτη έθεσε το θέμα, απευθύνθηκε, με προτάσεις και θέσεις, προς όλους τους εμπλεκομένους και διοργάνωσε διημερίδα με τη συμμετοχή πλήθους ξένων δημοσιογραφικών αντιπροσωπειών τον Ιανουάριο του 2018. Σκοπός της διημερίδας ήταν να αναδειχθεί το πρόβλημα, να αξιολογηθεί η διεθνής εμπειρία και να υπάρξουν μέτρα απτά που θα ενισχύσουν τον έντυπο Τύπο. Όλα τα κόμματα του δημοκρατικού τόξου συμφώνησαν στην ανάγκη λήψης μέτρων στήριξης του Τύπου και υπήρξε ταύτιση απόψεων. Τα μέτρα, τα οποία νομοθετήθηκαν στη συνέχεια, είναι απότοκα της διημερίδας που διοργάνωσε η ΕΣΗΕΑ. Για εμάς, η επιβίωση των εφημερίδων είναι όρος απαραίτητος προκειμένου οι πολίτες να έχουν σφαιρική ενημέρωση αλλά και δυνατότητα ανάλυσης των πολιτικών και κοινωνικών γεγονότων. Τονίζουμε, όμως, πως η οικονομική ενίσχυση των εφημερίδων δεν μπορεί να γίνει τυφλά και οριζόντια. Απαιτούνται κριτήρια, ποιοτικά και ποσοτικά, όπως άλλωστε μας διδάσκει και η διεθνής εμπειρία. Η ΕΣΗΕΑ καλεί την Ένωση Ιδιοκτητών και τους αρμόδιους Υπουργούς σε διάλογο με στόχο την θεσμοθέτηση ενός ρυθμιστικού πλαισίου ενίσχυσης του εντύπου Τύπου με μόνιμα, ποιοτικά και ποσοτικά κριτήρια. Οι σχετικές προτάσεις είναι αναρτημένες στην ιστοσελίδα του Μορφωτικού Ιδρύματος της ΕΣΗΕΑ από τον Ιανουάριο του 2018 και είναι προτάσεις ανάλογες με όσα ισχύουν στη Γαλλία και τις άλλες χώρες της Ευρωπαϊκής Ένωσης, που ενισχύουν τον πλουραλισμό με σεβασμό, όμως, στη Δεοντολογία αλλά και τα εργασιακά δικαιώματα. ",https://www.efsyn.gr/node/223551
Culture,efsyn.gr,«Δημοκρατία και Ενημέρωση» - Ημερίδα στην ΕΣΗΕΑ,"17.12.2019, ", efsyn.gr ,"Ημερίδα με θέμα «Δημοκρατία και Ενημέρωση» πραγματοποιεί η Συσπείρωση Δημοσιογράφων – Δούρειος Ίππος την Τετάρτη 18 Δεκεμβρίου στην αίθουσα του 1ου ορόφου της ΕΣΗΕΑ. Ακολουθεί το αναλυτικό πρόγραμμα της Ημερίδας: Αίθουσα «Γ. ΚΑΡΑΝΤΖΑΣ»ΕΣΗΕΑ1οςόροφος Τετάρτη18 Δεκεμβρίου 2019ώρα 17:00 – 22:00 Καλωσόρισμα : Μιμή Τουφεξή, δημοσιογράφος γ.γ. ΠΟΕΣΥ Άνοιγμα : Σταύρος Καπάκος, δημοσιογράφος γ.γ. ΕΣΗΕΑ  1οςκύκλος :Ελεγχόμενη ενημέρωση – δημοσιογραφική αξιοπιστία  Συντονισμός : Αντρέας Παπασταματίου, δημοσιογράφος ΕΡΤ Εισηγήσεις: Παρέμβαση :  2οςκύκλος:Από τη μονόχρωμηTVστο χάος τωνFakenews  ΣυντονισμόςΓιάννης Δάρρας, δημοσιογράφος ΕΡΤ Εισηγήσεις: Παρέμβαση :",https://www.efsyn.gr/tehnes/media/223629_dimokratia-kai-enimerosi-imerida-stin-esiea
Culture,efsyn.gr,Ο «Δον Κιχώτης» μάς έδωσε την ανάγκη για το όνειρο,"01.02.2019, ",Έφη Μαρίνου,"Ο Αλόνσο Κιχάδα είναι ένας απλός αγρότης που όμως έχει διαβάσει πολλά βιβλία για τον ιπποτισμό. Γι’ αυτό αποφασίζει να γίνει κι αυτός ιππότης με το όνομα Δον Κιχώτης. Κι έτσι ο δονκιχωτισμός μπήκε -ευτυχώς- στη ζωή μας… Τον «Δον Κιχώτη» του Μιχαήλ Θερβάντες, ένα από τα μυθιστορήματα που επηρέασαν σημαντικά την ισπανική λογοτεχνία, από τα πιο εμπνευσμένα έργα της νεότερης δυτικής λογοτεχνίας, παρουσιάζουν στο θέατρο Αλφα-Ιδέα κάθε Δευτέρα και Τρίτη πέντε νέοι ηθοποιοί. Οπλα τους η αθωότητα, η σωματικότητα, ο λόγος, η μουσική και η φαντασία, άλλοτε μέσα από ρόλους κι άλλοτε ως αφηγητές. Μια ομάδα νέων ζωντανεύει τις περιπέτειες του ονειροπόλου «Δον Κιχώτη» και του συντρόφου του Σάντσο Πάντσα, υπό τη σκηνοθετική καθοδήγηση του καλού ηθοποιού Ταξιάρχη Χάνου. Η επιλογή του «Δον Κιχώτη» ήταν της ομάδας Εταιρεία Θεάτρου ΘΕΣΗ, μετά τα δύο έργα που είχε ήδη παρουσιάσει, το «Ονειρο καλοκαιρινής νύχτας» του Σέξπιρ και τη «Θάλασσα» του Ανδρέα Καρκαβίτσα. Ο Ταξιάρχης Χάνος ανέλαβε τη σκηνοθεσία και, παρά τις αρχικές αντιρρήσεις του για την επιλογή, συστρατεύτηκε με την ομάδα και, όπως λέει, μπήκε μαζί τους στην περιπέτεια με θάρρος: «Πρόκειται για έργο της παγκόσμιας λογοτεχνίας που θέλεις δεν θέλεις, επιστρέφεις σ’ αυτό συνεχώς καθώς, εκεί που πιστεύεις πως το έχεις καταλάβει, μετά από χρόνια θέλεις πάλι να το διαβάσεις. Η παράστασή μας δεν καμώνεται νέα στοιχεία. Αυτό που προσπαθήσαμε ήταν να διαβάσουμε όσο καλύτερα γίνεται το έργο και ν’ αναδείξουμε τα δικά του νοήματα. Η πρόκληση ήταν να συμπυκνώσουμε στη διασκευή τα σημαντικά νοήματα του έργου. Η μουσική ακολουθεί μια υπόγεια διαδρομή που μας κινεί, μας δονεί. Την έχει γράψει ο Διαμαντής Αδαμαντίδης, που παίζει συγχρόνως στην παράσταση, και είναι χαρακτηριστική του τόπου και χρόνου όχι μόνο του έργου αλλά και της σημερινής εποχής». Η πορεία του Δον Κιχώτη είναι η πορεία του ανθρώπου για την αναζήτηση της ψυχής του. Θυσιάζει το υλικό και το πρόσκαιρο, για το πνευματικό και το αιώνιο. Ρωτά ο Μιγκέλ ντε Ουναμούνο, Ισπανός φιλόσοφος και συγγραφέας: «Τι κληροδότησε ο Δον Κιχώτης στον πολιτισμό;» «Τον δονκιχωτισμό» απαντά ο ίδιος. Εννοια στην οποία βασίστηκαν η ομάδα και ο σκηνοθέτης για να δημιουργήσουν αυτή την παράσταση. «Το 1605, τη χρονιά που γράφτηκε ο ""Δον Κιχώτης"", ήταν το πιο πολυδιαβασμένο έργο με άπειρες εκδόσεις» λέει ο Ταξιάρχης Χάνος. «Ο Θερβάντες στη συνέχεια έγραψε και το δεύτερο μέρος. Συνέχισε δηλαδή αυτή την ιστορία που επηρέασε τόσο πολύ τον κόσμο μέσα στους αιώνες. Ο Θερβάντες ήταν ένας πολεμιστής κι ο ίδιος με περιπετειώδη ζωή. Πολέμησε σε όλη τη Μεσόγειο, έχασε το χέρι του, πήρε μέρος στη Ναυμαχία της Ναυπάκτου, φυλακίστηκε, του ζητούσαν λίτρα… Οσα έγραψε, με αφορμή τα βιβλία που υποτίθεται διαβάζει ο Δον Κιχώτης, αναγκάζουν τον ήρωα να βγει έξω, να διεκδικήσει το όνειρό του, ό,τι δηλαδή ονειρεύεται ως ιδανικό. Αυτό το ιδανικό υπάρχει μέσα στις ψυχές των ανθρώπων. Κι αν η πραγματικότητα μας κρατάει σήμερα γειωμένους, η ανάγκη να πετάξουμε μέσα από αυτά τα έργα, είναι μεγάλη. Ο ""Δον Κιχώτης"" μάς έδωσε την ανάγκη για το όνειρο. Σε μια εποχή που όλα αναθεωρούνται και επανατοποθετούνται, οι κωμικοτραγικές φιγούρες του Δον Κιχώτη και του Σάντσο Πάντσα είναι επίκαιρες όσο ποτέ». Ο Ταξιάρχης Χάνος που κάθε Σάββατο βρίσκεται με τον Γιάννη Μπέζο στον Βοτανικό Plus, με τη «Συνοικία Ασμάτων» του Ιεροκλή Μιχαηλίδη, ήταν δάσκαλος για τα περισσότερα παιδιά της Ομάδας ΘΕΣΗ, καθώς υπήρξαν μαθητές του στη Σχολή του Κρατικού Θεάτρου Βορείου Ελλάδος. «Αυτή η σημαντική παράμετρος του κοινού κώδικα λειτούργησε, παρ' όλο που ο συντονισμός συνεργατών και ηθοποιών απαιτεί χρόνο. Ευτυχώς στη συγκεκριμένη δουλειά είχαμε τον χρόνο. Το θέατρο χρειάζεται χρόνο για πρόβες. Θυμάμαι όταν δούλευα με τον Λευτέρη Βογιατζή, είχαμε πολύ χρόνο να δουλέψουμε τη μετάφραση, τα σκηνικά, να αλλάξουμε, να δοκιμάσουμε… Τώρα όλοι τρέχουμε και δεν ξέρω πού θα καταλήξει όλο αυτό. Πιστεύω πως ο χρόνος είναι δικαίωμα των ηθοποιών και πρέπει να τον διεκδικήσουμε. Να ανακαλύψουμε τον κώδικα, το έργο, οι ομαδικές δουλειές το απαιτούν αυτό. Να μην είναι fast food τα πράγματα. Να βρεθούμε, να αγκαλιαστούμε, να βριστούμε, να μονοιάσουμε, να υπάρξουμε με αφορμή ένα έργο. Οσο περισσότερο χρόνο δίνουμε, και με αφορμή βέβαια τέτοια μεγάλα έργα, νομίζω πως μόνο κερδισμένοι θα βγούμε». Ο Ταξιάρχης Χάνος σ’ αυτή την παράσταση σκηνοθετεί την κόρη του, τη Μαρία Χάνου, γνωστή και από την τηλεόραση στην πετυχημένη σειρά του Alpha, «Μουρμούρα». «Αυτό που δεν ήθελα να κάνω είναι να είμαι δάσκαλός της στη δραματική σχολή, γιατί πρόκειται για μια περίοδο που επεμβαίνεις περισσότερο στην ψυχοσύνθεση του μαθητή. Πιστεύω πως εκείνη η περίοδος είναι πολύ πιο δύσκολη. Με τους δικούς μας ανθρώπους είμαστε πάντα πιο αυστηροί. Αυτό η κόρη μου το γνωρίζει από μικρή ηλικία, οπότε φέρομαι όπως φέρονται όλοι οι άνθρωποι. Δεν με απασχόλησε περισσότερο γιατί στην παράσταση είμαστε όλοι συνεργάτες ισότιμοι, ο καθένας με την ιδιότητά του φυσικά. Θα έλεγα μάλιστα πως περιμένω τη στιγμή που θα με σκηνοθετήσει κι εκείνη…» INFO:  Θέατρο Αλφα-Ιδέα (Πατησίων 37 και Στουρνάρη 5, τηλ.: 210-5238742). «Δον Κιχώτης» του Μ. Θερβάντες. Μετάφραση - διασκευή: Εταιρεία Θεάτρου Θέση - Ταξιάρχης Χάνος. Σκηνοθεσία: Ταξιάρχης Χάνος. Μουσική: Διαμαντής Αδαμαντίδης. Στίχοι: Διαμαντής Αδαμαντίδης, Ταξιάρχης Χάνος. Επιμέλεια κίνησης: Χρυσάνθη Μπαδέκα. Σκηνικά - κοστούμια: Αρτεμις Φλέσσα. Φωτισμοί: Νίκος Βλασόπουλος. Παίζουν: Τρυφωνία Αγγελίδου, Διαμαντής Αδαμαντίδης, Αχιλλέας Αναγνώστου, Γιάννης Σαμψαλάκης, Μαρία Χάνου. Κάθε Δευτέρα και Τρίτη στις 19.00",https://www.efsyn.gr/tehnes/theatro/181684_o-don-kihotis-mas-edose-tin-anagki-gia-oneiro
Culture,efsyn.gr,Ο Ανταμ Σίμτσικ στην κορυφή λόγω (και) Αθήνας,"21.10.2016, ",Βένα Γεωργακοπούλου,"Μια φορά τον χρόνο η ArtReview, η Διεθνής Επιθεώρηση Σύγχρονης Τέχνης, που έχει την έδρα της στο Λονδίνο, ανακοινώνει τα 100 πρόσωπα με τη μεγαλύτερη δύναμη στον χώρο, διευθυντές μουσείων και γκαλερί, συλλέκτες, μαικήνες, θεωρητικούς και καλλιτέχνες. Είναι μια λίστα-καθρέφτης των εξελίξεων και των τάσεων στον χώρο. Φέτος ισχυρότερος άνθρωπος της σύγχρονης τέχνης αναδείχτηκε ο 48χρονος Χανς-Ούλριχ Ομπριστ, καλλιτεχνικός διευθυντής των περίφημων Serpentine Galleries στην καρδιά των κήπων του Κένσινγκτον, στο Λονδίνο. Εκτοξεύθηκε στην κορφή από την τέταρτη θέση, που βρισκόταν πέρυσι, αναμενόμενο ήταν. Ομως, το ελληνικό ενδιαφέρον συγκεντρώνεται στη δεύτερη θέση, όπου με κάποιο τρόπο αφορά κι εμάς. Ανήκει στον 46χρονο Πολωνό Ανταμ Σίμτσικ, ριζοσπάστη διευθυντή της έκθεσης documenta 14, που θα μοιραστεί το 2017 μεταξύ του γερμανικού Κάσελ και της Αθήνας. Στο σκεπτικό, άλλωστε, της εκτόξευσής του (από τη 16η θέση) τον κύριο ρόλο παίζει η σύνδεση της περίφημης έκθεσης, που γίνεται στο Κάσελ κάθε πέντε χρόνια, με μια πόλη του ευρωπαϊκού Νότου σε κρίση. Ελληνας δεν υπάρχει στη λίστα των 100, αν και το 2010 είχε κάνει την εμφάνισή του ο συλλέκτης Δημήτρης Δασκαλόπουλος του ΝΕΟΝ. Μόνιμος, όμως, «ισχυρός άνδρας» της σύγχρονης τέχνης είναι ο Κύπριος συλλέκτης και ιδρυτής του ΔΕΣΤΕ Δάκης Ιωάννου, φέτος στην 38η θέση (από την 43η). Γεγονός είναι ότι ανακυκλώνονται πάνω-κάτω τα ίδια πρόσωπα, που απλώς ανεβοκατεβαίνουν. Ο κάποτε νούμερο 1 στον κόσμο Νίκολας Σερότα, απερχόμενος διευθυντής της Tate, τα δύο τελευταία χρόνια περιορίζεται στην πέμπτη θέση. Το ίδιο και ο Αϊ Γουέιγουέι, κάποτε πρώτος, φέτος είναι στη δέκατη θέση. Η Μαρίνα Αμπράμοβιτς από 6η πέρυσι έπεσε στην 46η θέση (ίσως γιατί «έριξε» στα οικονομικά τον πρώην σύντροφό της Ουλάι), ο Τζεφ Κουνς στην 30ή από τη 14η. Υπάρχουν πάντα νέα ονόματα, για να ξεκουράζεται το μάτι από τους παλιούς γνωστούς Λάρι Γκαγκόσιαν, Φρανσουά Πινό, Μουτσία Πράντα, Γκέρχαρντ Ρίχτερ, Γουίλιαμ Κέντριτζ, Ολαφούρ Ελίασον κ.ά. Ετσι εισήλθαν στους 100 ο Βρετανός βιντεοάρτιστ Εντ Ατκινς και η Αμερικανίδα φεμινίστρια και θεωρητικός Ντόνα Χαραγουέι. Ο αρχισυντάκτης του ArtReview Ολιβερ Μπασιάνο λέει κάτι ωραίο στην «Γκάρντιαν». «Ο Χανς Ούλριχ Ομπριστ, όπως και ο Βόλφγκανγκ Τίλμανς με τα αντι-Brexit πόστερ του, προσωποποιούν τον φιλελεύθερο διεθνισμό που επικρατεί σήμερα. H σύγχρονη τέχνη είναι στο DNA της διεθνιστικής κι αυτό δεν πρόκειται να αλλάξει».",https://www.efsyn.gr/tehnes/art-nea/87069_o-antam-simtsik-stin-koryfi-logo-kai-athinas
Culture,efsyn.gr,Πιανιστικό forte με Μπετόβεν και Γάλλους συνθέτες,"25.04.2017, ",Γιάννης Σβώλος,"Στο πλαίσιο του τέταρτου, ετήσιου κύκλου «Το piano στα forte του», που διοργανώνει ο πιανίστας Στέφανος Νάσος, ο Πάρις Τσενίκογλου έδωσε ένα θαυμάσιο ρεσιτάλ στην κατάμεστη αίθουσα «Αρης Γαρουφαλής» του Ωδείου Αθηνών (1/4/2017). Ο 28χρονος Θεσσαλονικιός μουσικός, που την τελευταία πενταετία δρέπει δάφνες στον γερμανόφωνο χώρο, έπαιξε συνθέσεις από τον κλασικισμό έως τον ώριμο 20ό αιώνα, αφήνοντας -όπως προ διετίας στον Παρνασσό- άριστες εντυπώσεις. Για τη «Σονάτα αρ. 11», τη θεωρούμενη ως την καλύτερη από τις πρώιμες του Μπετόβεν, διέπλασε τον ήχο του πιάνου Στάινγουέι ώστε να αποδίδει ύφος και ποιότητες γραφής για πιανοφόρτε του 1800. Ο στεγνός ήχος βοήθησε στην πεντακάθαρη άρθρωση, ενώ σαφείς, καλοζυγιασμένες στίξεις καθώς επίσης υπολογισμένα κλιμακούμενες δυναμικές και ταχύτητες υπηρέτησαν άριστα την πολυεπίπεδη παραγραφοποίηση. Υπέροχη ήταν η συχνή, αβίαστη ανάδυση τρυφερά μελωδικών φράσεων από το μηχανιστικό, ρυθμικοδομικό συνεχές της γραφής. Ακολούθησε η σύνθεση «Entnähert-Adieu KHF» (1992) του Τόμας Χάινις, ένα σύντομο, λιτό κομμάτι αποτελούμενο από μακριές πένθιμες σιωπές και βίαιες εξάρσεις. Στο υπόλοιπο του προγράμματος ακούστηκαν παρτιτούρες του λεγόμενου μουσικού ιμπρεσιονισμού: αποσπάσματα από τις «Εικόνες» του Ντεμπισί (β΄ τόμος), την «Ιμπέρια» του Αλμπένιθ (α΄ τόμος) και -όπως το 2014- ο «Γκασπάρ της νύχτας» του Ραβέλ. Αλλάζοντας με χαμαιλεόντια ετοιμότητα ποιότητες ήχου και άρθρωσης, ο ευφυέστατος Τσενίκογλου προσέδωσε στο παίξιμό του διαφάνεια και ρευστότητα ακουαρέλας, κάτω από τις αιθέριες φωτοσκιάσεις της οποίας διαγραφόταν με σαφήνεια μια συναρπαστικής κινητικότητας, μυωδώς διατυπωμένη μικροφραστική. Οργασμικής έντασης υπήρξε ο συνδυασμός ακρίβειας, κρυστάλλινης καθαρότητας ήχου και αχαλίνωτης βίας στον «Σκάρμπο».",https://www.efsyn.gr/tehnes/moysiki-horos/108031_pianistiko-forte-me-mpetoben-kai-galloys-synthetes
Culture,efsyn.gr,Η Τιάνγουα Γιανγκ αναμετριέται με τον Μπάρτοκ,"26.10.2017, ",Γιάννης Σβώλος,"Πολύ καλές ήσαν η δεύτερη και η τρίτη συναυλία της νέας καλλιτεχνικής περιόδου 2017-18 που έδωσε η ΚΟΑ στο Μέγαρο Μουσικής. Στις 13/10/2017 η διεύθυνση του αθηναϊκού συνόλου υπό τον Σλοβένο αρχιμουσικό Ούρος Λάγιοβιτς άφησε εξαιρετικές εντυπώσεις. Συμμετέχοντας στο Ετος Ελλάδος-Κίνας το αθηναϊκό σύνολο ξεκίνησε με τη σύνθεση «Πεμπτουσία» του 38χρονου Φουνγκ Λαμ, Κινέζου συνθέτη γεννημένου στο Χονγκ Κονγκ. Το καλογραμμένο, περίπου 12λεπτης διάρκειας, κομμάτι ήταν αρθρωμένο σε μικροεπεισόδια και διατυπωμένο σε ατμοσφαιρική ορχηστρική γραφή που έφερνε σε υγιή, ισορροπημένο διάλογο το κινεζικό αρμονικό DNA με κυρίαρχα δυτικά μουσικά πρότυπα: ντεμπίσειο εμπρεσιονισμό και μεταπολεμικό μοντερνισμό των Λίγκετι, Πεντερέτσκι, Ανταμς. Ακολούθησε το «Κοντσέρτο για βιολί αρ. 2» του Μπάρτοκ με σολίστα την εξαίρετη Τιάνγουα Γιανγκ. Λαμπρό τέκνο της (και) πολιτισμικής παγκοσμιοποίησης, που έχει εξελιχθεί σε επάξιο παραλήπτη της ευρωπαϊκής μουσικής κληρονομιάς, η βιολίστρια έχει κερδίσει το αθηναϊκό κοινό τα τελευταία χρόνια προσφέροντας συναρπαστικές ερμηνείες κοντσέρτων του Μπρίτεν (19/2/2016) και του Μπετόβεν (26/5/2017). Η δυναμική, καθ’ όλα νικηφόρα αναμέτρησή της με το τεχνικά απαιτητικότατο, υφολογικά άκρως μοντερνιστικό κοντσέρτο του Μπάρτοκ επιβεβαίωσε ότι η 30χρονη Κινέζα είναι μια ολοκληρωμένη, διεθνούς διαμετρήματος ερμηνεύτρια! Το περίπου 40λεπτης διάρκειας έργο είναι απολύτως αντιπροσωπευτικό της ώριμης φάσης του Ούγγρου συνθέτη: διαθέτει γωνιώδη, αιχμηρή φραστική, δύσκολη αλλά συναρπαστική, αρμονική γλώσσα, άρθρωση σε πολλά, εναλλασσόμενης διάθεσης μικροεπεισόδια, διαρκείς, έντονες και απότομες μεταπτώσεις. Η Γιανγκ έπαιξε με αψεγάδιαστη τονική ακρίβεια, εκφραστικά πειστικό και αβίαστο πλάσιμο της φραστικής σε μακρο- και μικροεπίπεδο, άριστη άρθρωση, συναρπαστικές αποδόσεις των δεξιοτεχνικών σελίδων, ευφυώς επεξεργασμένες μεταπτώσεις. Μαγευτική ήταν η ανάγνωση του λυρικού, εκστατικού Andante tranquillo, τυπικής «νυχτερινής» μουσικής του Μπάρτοκ, ενώ το άλλοτε ξέφρενα άγριο, άλλοτε γλυκά νοσταλγικό τρίτο μέρος ερμήνευσε με πραγματικά δαιμονική ένταση, αναδεικνύοντας τις διαμεσολαβημένες φολκλορικές αναφορές. Η συναυλία ολοκληρώθηκε με τη «Συμφωνία αρ. 3» του Μπραμς. Ο Λάγιοβιτς διηύθυνε με απόλυτη άνεση και σιγουριά. Αντλησε το μέγιστο από τους Ελληνες μουσικούς –τα έγχορδα, και ειδικά η ομάδα των βιολοντσέλων, ήχησαν αγνώριστα!- και έπλασε μιαν απολαυστική, εκφραστικά άμεση και χυμώδη, ισορροπημένη ερμηνεία, με πλατιές μελωδικές γραμμές και ορμητικές, συναρπαστικές κορυφώσεις.",https://www.efsyn.gr/tehnes/moysiki-horos/127937_i-tiangoya-giangk-anametrietai-me-ton-mpartok
Culture,efsyn.gr,Ο πολιτισμός από το Α ώς το Ω,"31.12.2016, ",Βένα Γεωργακοπούλου,"ΑΝΑΚΑΛΥΨΕΙΣ  Στη διεθνή λίστα των top 10 της χρονιάς, βρέθηκαν οι 80 συγκλονιστικοί Δεσμώτες του Φαλήρου και τα σκελετικά κατάλοιπα από το Ναυάγιο των Αντικυθήρων. Ο ανασκαφέας των αρχαίων Σταγείρων Κώστας Σισμανίδης προκάλεσε αίσθηση ανακοινώνοντας ότι εκεί βρίσκεται ο τάφος-μνημείο του Αριστοτέλη. Ακόμα, η ανάγνωση των επιγραφών του πρωτοποριακού Μηχανισμού των Αντικυθήρων παρουσιάστηκε για πρώτη φορά από την Ομάδα Μελέτης του. ΑΝΑΝΕΩΣΗ  Η πρώτη παραγωγή της Στέγης του Ιδρύματος Ωνάση για την Επίδαυρο έκανε πάταγο. Καλλιτεχνικό, αφού οι «Ορνιθες» του Νίκου Καραθάνου πέταξαν πάνω από το αρχαίο θέατρο και έφεραν φρέσκο αεράκι έμπνευσης. Αλλά και εισπρακτικό, αφού για να ικανοποιηθούν οι πάντες μετακόμισε και στην Αθήνα για πρόσθετες παραστάσεις. Εξίσου σημαντικές εμπειρίες ήταν στην Επίδαυρο και η τολμηρή «Ορέστεια» του Γιάννη Χουβαρδά, με το δράμα των Ατρειδών να εκτυλίσσεται στη μετεμφυλιακή Ελλάδα, και η «Λυσιστράτη» του Μιχαήλ Μαρμαρινού με το Εθνικό, όπου το ολόγυμνο γυναικείο σώμα έλαμψε με όλη την αλήθεια του στην ορχήστρα. BIBΛΙΟΠΩΛΕΙΑ  Πλήγμα για την οδό Πανεπιστημίου. Πρώτα έκλεισε ο Παπασωτηρίου, μετά ο Ελευθερουδάκης, να όμως που στο τέλος της χρονιάς ξεφύτρωσε εκεί ο νέος πολυχώρος για το βιβλίο Books Plus, δίνοντας αναζωογονητική πνοή στο πολύπαθο αθηναϊκό κέντρο. ΓΟΥΕΪ-ΓΟΥΕΪ  Δίχασε η φωτογραφία του, όπου μιμήθηκε το άψυχο κορμάκι του μικρού Αϊλάν, ωστόσο η έκθεσή του στο Μουσείο Κυκλαδικής Τέχνης εντυπωσίασε. Εργα με επίκεντρο τον άνθρωπο και ευαισθησία σε θέματα όπως η προσφυγιά, ο εγκλεισμός, οι καταστροφές, έργα βαθιά πολιτικά... his way. ΔΙΑΖΥΓΙΟ  συναινετικό χαρακτηρίστηκε η αιφνίδια αποχώρηση του Γάλλου Ολιβιέ Ντεκότ από τη διευθυντική θέση του Μουσείου Μπενάκη πριν καν συμπληρώσει επτά μήνες, ενώ το «γιατί» δεν έχει απαντηθεί. Ακέφαλο το μουσείο προσπαθεί να αντιμετωπίσει τα οικονομικά προβλήματα, προσφέροντας ασυναγώνιστες εκθέσεις (Τσαρούχης, Λάππας, Πίττας, Μποκόρος, Ζούνη κ.ά.). ΕΘΝΙΚΟ  Μουσείο Σύγχρονης Τέχνης. Εστω κι αν άνοιξε «μερικώς», η προσέλευση του κοινού για τις εκδηλώσεις απέδειξε ότι οι Αθηναίοι διψούν να δουν το περίφημο Φιξ να λειτουργεί. Πρώτη μεγάλη έκθεση η περιοδική «Κρίσιμοι Διάλογοι Αθήνα - Αμβέρσα». ΕΚΠΛΗΞΗ  Ποιος θα το πίστευε ότι ένα μυθιστόρημα 736 σελίδων με τον περίεργο τίτλο «Confiteor» (εκδ. Πόλις) και την υπογραφή του άγνωστου εδώ, αλλά φίρμα στην Ευρώπη, Καταλανού Ζάουμε Καμπρέ θα γινόταν το απόλυτο must για τους βιβλιόφιλους: ένα συναρπαστικό ταξίδι από τον Μεσαίωνα μέχρι τη σημερινή Βαρκελώνη με οδηγό ένα σπάνιο βιολί. ΕΛΕΥΣΙΝΑ  Η ανάδειξή της σε Πολιτιστική Πρωτεύουσα της Ευρώπης 2021 ήταν στοίχημα για τους κατοίκους και τους φορείς που τώρα σηκώνουν τα μανίκια και αρχίζουν τη δουλειά των υποδομών για τη θετική έκβαση του εγχειρήματος. ΖΩΝΤΑΝΑ  εκθέματα. Οι μαύροι περφόρμερ στη συγκλονιστική installation του Νοτιοαφρικανού σκηνοθέτη Μπρετ Μπέιλι «Exhibit B» αφηγήθηκαν την ιστορία της αποικιοκρατίας, δίνοντας αντιρατσιστικά μηνύματα, όπως και η οπτική του στην όπερα του Βέρντι «Μάκβεθ». Ο πρωτοποριακός καλλιτέχνης μάς επισκέφτηκε φέτος δύο φορές, καλεσμένος της Στέγης και του Φεστιβάλ Αθηνών. ΗΛΘΕ,  είδε και απήλθε. Ο Γιαν Φαμπρ παραιτήθηκε από τη θέση του καλλιτεχνικού διευθυντή στο Φεστιβάλ Αθηνών και Επιδαύρου δύο μέρες μετά την πρώτη του συνέντευξη Τύπου στην Αθήνα. Aμέσως μόλις πληροφορήθηκε το ψήφισμα των καλλιτεχνών στη συγκέντρωση διαμαρτυρίας τους στο θέατρο «Σφενδόνη» με το οποίο χαρακτηριζόταν persona non grata. Ο λόγος της δημόσιας αποκήρυξής του ήταν η απουσία ελληνικής συμμετοχής στο καλλιτεχνικό πρόγραμμα του Φεστιβάλ. ΘΕΣΣΑΛΟΝΙΚΗ  Αναιμάκτως, με σοβαρότητα, φαντασία και τόλμη το Δ.Σ. του Φεστιβάλ Κινηματογράφου της πόλης χειρίστηκε το πέρασμα από τον Δημήτρη Εϊπίδη σε μια νέα εποχή. Εξέλεξε γενική διευθύντρια τη Γαλλίδα παραγωγό Ελίζ Ζαλαντό και διευθυντή τον κριτικό σινεμά Ορέστη Ανδρεαδάκη, που άφησε τις αθηναϊκές Νύχτες Πρεμιέρας για μεγαλύτερες περιπέτειες. ΘΥΡΑΝΟΙΞΙΑ  για τρία ολοκαίνουργια μουσεία το καλοκαίρι. Στη σκιά του Ψηλορείτη το Μουσείο της Αρχαίας Ελεύθερνας με εντυπωσιακά εκθέματα από την Πρώιμη Εποχή του Χαλκού έως τα βυζαντινά χρόνια, προερχόμενα από την 30ετή ανασκαφή στον αρχαιολογικό χώρο. Το Πολιτιστικό Ιδρυμα Ομίλου Πειραιώς (ΠΙΟΠ) συνεχίζοντας την προσφορά στην Περιφέρεια και τον πολιτισμό παρέδωσε τα Μουσεία Μαστίχας στη Χίο και Αργυροτεχνίας στα Ιωάννινα. ΙΕΡΕΙΑ  της περφόρμανς. Η 70χρονη Μαρίνα Αμπράμοβιτς βρέθηκε την άνοιξη στο Μουσείο Μπενάκη της οδού Πειραιώς καλεσμένη του οργανισμού ΝΕΟΝ, για να διδάξει στους νέους καλλιτέχνες την τέχνη της και στους θνητούς την τέχνη του ζεν. Κοσμοσυρροή με ανάμεικτες εντυπώσεις. ΚΟΥΡΕΝΤΖΗΣ  Θεόδωρος. Ο διευθυντής ορχήστρας, συνθέτης, ιδρυτής του φημισμένου συνόλου MusicAeterna και διευθυντής της όπερας του Περμ, πρόσθεσε φέτος στις διακρίσεις του το Bραβείο του Iδρύματος Alfred Toepfer (KAIROS-Preis), το Βραβείο Καλύτερου Μαέστρου Οπερας από το έγκυρο γερμανικό περιοδικό «Opernwelt», ακόμη μία Χρυσή Μάσκα, ενώ, μας χάρισε μια συγκλονιστική ηχογράφηση του «Ντον Τζοβάνι» (με πρωταγωνιστές τους Δημήτρη Τηλιακό - Μυρτώ Παπαθανασίου) που όλες οι ευρωπαϊκές εφημερίδες ύμνησαν. ΚΡΙΣΗ  παρατεταμένη στο Φεστιβάλ Αθηνών και Επιδαύρου. Ο Βαγγέλης Θεοδωρόπουλος διαδέχτηκε τον παραιτηθέντα Γιαν Φαμπρ στη θέση του καλλιτεχνικού διευθυντή, προσπάθησε και κατάφερε να οργανώσει ένα αξιοπρεπές Φεστιβάλ για το 2016. Η παύση όμως του προέδρου του Δ.Σ. Γιώργου Αντωνακόπουλου, οι έντονες διαφωνίες του με τη νέα πρόεδρο Λιάνα Θεοδωράτου και τέλος, η ανοιχτή αντιπαράθεσή του με τα μέλη του Δ.Σ. (προσωπική επιλογή του Αρ. Μπαλτά) αλλά και με τον ίδιο τον υπουργό Πολιτισμού οδήγησαν την υπόθεση στα άκρα. Ο ανασχηματισμός έδωσε τη λύση… ΛΑΝΘΙΜΟΣ  Γιώργος. Στο Σινσινάτι του Οχάιο έγινε το καλοκαίρι η ιστορική συνάντησή του με τη Νικόλ Κίντμαν. Διότι, ναι, τον Κόλιν Φάρελ τον συνηθίσαμε πια. Αλλά να πρωταγωνιστεί στο πλευρό του, στo «The Killing of a Sacred Deer», νέα ταινία του Ελληνα σκηνοθέτη, η Αυστραλέζα σούπερ σταρ είναι μεγάλη είδηση και ακόμη ένα μεγάλο βήμα γι' αυτόν. ΛΙΘΟΥΑΝΟΣ  Η παράσταση «Επτά επί Θήβας» που σκηνοθέτησε ο Τσέζαρις Γκραουζίνις για το Κρατικό Θέατρο Βορείου Ελλάδος αποθεώθηκε στην Επίδαυρο, αλλά και σ' όλη την καλοκαιρινή περιοδεία. Λιτή αλλά υψηλού επιπέδου, παρουσιάστηκε ανάμεσα σε άλλες πολυδιαφημισμένες παραγωγές και κέρδισε το στοίχημα ήσυχα αλλά ουσιαστικά. ΛΥΡΙΚΗ ΣΚΗΝΗ  Πολλές επαναλήψεις, κακές επιλογές ρεπερτορίου, παλιομοδίτικες παραστάσεις που δεν αρμόζουν σε σύγχρονο λυρικό θέατρο, κενά στη διαφάνεια της διαχείρισης. Δυστυχώς όσο πλησιάζει προς τη νέα της έδρα, στο Ιδρυμα Νιάρχος, τόσο ψαλιδίζει τις προσδοκίες για το καλλιτεχνικό της προφίλ και... μέλλον. Κρίμα για έναν οργανισμό, που έχει στις τάξεις του εμπνευσμένους καλλιτέχνες σαν τον Γιώργο Κουμεντάκη και τον Αντώνη Φωνιαδάκη, να βαλτώνει στα τετριμμένα. ΜΑΓΚΛΙΝΗΣ  Ηλίας. Πήρε τα περισσότερα βραβεία από κάθε άλλο μυθιστόρημα (Ακαδημίας Αθηνών και περιοδικού «Αναγνώστης») η «Πρωινή γαλήνη» (Μεταίχμιο) και είναι ένα τολμηρό πολιτικά βιβλίο, ίσως το πρώτο που σκύβει πάνω σε έναν Ελληνα αξιωματικό, που πάει να πολεμήσει στην Κορέα. Την ίδια, όμως, στιγμή ο συγγραφέας δημιουργεί έναν μεστό νεαρό ήρωα που ζει και πεθαίνει για ένα όνειρο, θέμα σημερινό και μοντέρνο. ΜΑΡΑΓΚΟΠΟΥΛΟΥ  Βίκυ. Μας δίδαξε τι σημαίνει σύγχρονος χορός, κουβάλησε στη μικρή Καλαμάτα τα μεγαλύτερα αστέρια του, έστησε ένα φεστιβάλ υπόδειγμα και, ξαφνικά, αρχές της χρονιάς, παραιτήθηκε με αιχμές για τη Δημοτική Αρχή. Το Φεστιβάλ Χορού Καλαμάτας ψάχνεται και πέρασε ένα μέτριο καλοκαίρι. ΜΕΓΑΡΟ  Μουσικής Αθηνών. Μπορεί μετά το πέρασμα στο ελληνικό Δημόσιο να διασώθηκε η ύπαρξή του, μπορεί να έληξαν τα προβλήματα με την Κρατική Ορχήστρα Αθηνών, να έχει πια τον Μίλτο Λογιάδη στο καλλιτεχνικό τιμόνι και τον Νίκο Θεοχαράκη να προσπαθεί να βάλει τάξη στα οικονομικά αλλά τίποτα δεν είναι δεδομένο. Ο πολύπαθος οργανισμός αναζητά το καλλιτεχνικό του στίγμα παλεύοντας με τις εκκρεμότητες του παρελθόντος, την οικονομική ασφυξία και τις ανέμπνευστες επιλογές. ΝΤΟΚΟΥΜΕΝΤΑ  Το στίγμα της έδωσε η κορυφαία εικαστική διοργάνωση documenta 14 του Κάσελ, με σειρά δράσεων και συζητήσεων στο Πάρκο Ελευθερίας. Παρά τους σημαντικούς προσκεκλημένους, όπως ο Τόνι Νέγκρι, και την πολυδιάστατη εγκατάσταση του Ανδρέα Αγγελιδάκη, το ριζοσπαστικό και περιθωριακό πνεύμα της μάλλον ξένισε, δεν κατάφερε να προσελκύσει το ευρύτερο - μέινστριμ κοινό. ΞΕΚΛΗΡΙΣΤΗΚΕ  η μουσική. Το 2016 έκανε ποδαρικό με τον θάνατο του Ντέιβιντ Μπάουι. Κανένας καλός οιωνός. Ακολούθησαν οι απώλειες του Πρινς, του Γκλεν Φρέι, της Σάρον Τζόουνς, του Λέοναρντ Κοέν. Ενώ, στο παρά πέντε, ο Τζορτζ Μάικλ ξήλωσε για τα καλά το εφηβικό μας σάουντρακ. ΞΗΡΟΣ  Σάββας. Αποσπάσματα από το βιβλίο του περιείχε η «Η ισορροπία του Νας», παράσταση της Πηγής Δημητρακοπούλου στην Πειραματική Σκηνή του Εθνικού Θεάτρου, που διακόπηκε έπειτα από εντολή του καλλιτεχνικού διευθυντή, μετά την κριτική κάποιων για το πώς είναι δυνατόν η κρατική μας σκηνή να παρουσιάζει έργο του τρομοκράτη. Ο Στάθης Λιβαθινός, φοβούμενος «τη ρίψη ρουκετών εναντίον του Εθνικού», κατέβασε το «Νας», πράξη που οδήγησε σε καινούργιες διαμαρτυρίες, αυτή τη φορά και των μεν και των δε, εναντίον της λογοκρισίας. «ΟΔΥΣΣΕΙΕΣ»  Η κορυφαία έκθεση του Εθνικού Αρχαιολογικού Μουσείου συνεχίζεται. Το σημαντικότερο μουσείο της χώρας γιόρτασε τα 150 χρόνια από τη θεμελίωσή του με πολλές εκδηλώσεις. ΟΜΠΑΜΑ  Συγκινημένος και ευτυχής έκανε το όνειρο πράξη όταν επισκέφτηκε την Ακρόπολη λίγο πριν από την αποχώρησή του από την αμερικανική Προεδρία. Και οι εικόνες με ξεναγό την Ελένη Μπάνου έκαναν τον γύρο του κόσμου. Το προσκύνημα στον Ιερό Βράχο ήταν επιθυμία δεκαετιών για τον Μπαράκ, ενώ ακολούθησε η ξενάγησή του στο Μουσείο της Ακρόπολης. ΠΑΛΑΤΙ  Πρίν φύγει η χρονιά παραδίδεται το κλειδί. Το αριστούργημα που σχεδίασε ο Ρέντζο Πιάνο και υλοποιήθηκε από την ιλιγγιώδη προσφορά του Ιδρύματος Σταύρος Νιάρχος περνά στο Ελληνικό Δημόσιο. Τα ράφια της νέας Εθνικής Βιβλιοθήκης θα αρχίσουν σταδιακά να γεμίζουν, η Εθνική Λυρική Σκηνή θα ολοκληρώσει τη μετακόμισή της και θα ξεκινήσει τη δοκιμαστική της λειτουργία. Στην πρώτη μεγάλη καλοκαιρινή πρόβα τζενεράλε (4ήμερο εκδηλώσεων «Metamorphosis») σχεδόν 100.000 Αθηναίοι γνωρίστηκαν με το έργο που επανακαθορίζει τον πολιτιστικό χάρτη της πόλης. ΠΙΤΣΙΡΙΚΟΣ  Θύελλα αντιδράσεων για την απόφαση της καλλιτεχνικής διευθύντριας του Θεάτρου Τέχνης Μαριάννας Κάλμπαρη να εντάξει στον προγραμματισμό έργο του με πρωταγωνίστρια την Κάτια Γέρου. Επιχείρημα όσων διαμαρτυρήθηκαν ήταν ένα παλαιό, άστοχο σχόλιο του μπλόγκερ για τα θύματα από τον εμπρησμό της «Μαρφίν». Τελικά το έργο δεν «κατέβηκε» αλλά ο Πιτσιρίκος τρολάρισε από το μπλογκ του την αμφισβήτηση που δέχτηκε ως θεατρικός συγγραφέας. ΠΟΥΤΙΝ  Εγκαινίασε την έκθεση της εικόνας «Ανάληψη του Χριστού» του Αντρέι Ρουμπλιόφ στο Βυζαντινό και Χριστιανικό Μουσείο στο πλαίσιο του «Ετους Ελλάδα - Ρωσία». Πλήθος εκθεμάτων διακινήθηκαν, δεκάδες εκθέσεις διοργανώθηκαν και πολλοί καλλιτέχνες, επιμελητές, διευθυντές μουσείων ταξίδεψαν στις δύο χώρες με αφορμή αυτή τη συμμαχία πολιτισμού. «ΡΟΛΟΣ»  - έκπληξη για τη Λυδία Κονιόρδου, που έγινε η νέα υπουργός Πολιτισμού μετά την απομάκρυνση του Αριστείδη Μπαλτά στον ανασχηματισμό της κυβέρνησης. Δεν σταμάτησε να παίζει στο έργο του Γκέλμαν «Και τώρα οι δυο μας», δίπλα στον Πέτρο Φιλιππίδη. Πρώτη της κίνηση να αποκαταστήσει την τάξη στο Φεστιβάλ Αθηνών αλλάζοντας το Δ.Σ. -άλλωστε δεν είχε και άλλη επιλογή. ΣΑΒΒΟΠΟΥΛΟΣ  Εμφανίσεις με την Ελένη Βιτάλη στο «Κύτταρο» που κλείστηκαν σε ένα έξοχο άλμπουμ. Υπέροχη ατμόσφαιρα στον Κήπο του Μεγάρου. Παρατάσεις στον «Παρνασσό». Ακριβώς πέντε δεκαετίες μετά την κυκλοφορία του ιστορικού «Φορτηγού» διεκδίκησε φέτος αρκετές φορές την επιβεβαίωση από το κοινό κι εκείνο του τη χάρισε απλόχερα. Γιατί παραμένει πάντα συγκινητικός, γενναιόδωρος και παθιασμένος. «ΣΙΧΤΙΡ»  Λέγοντάς το ο Βασίλης Παπαβασιλείου υπέγραψε τη θεατρική επιτυχία της χρονιάς και συνέχισε με το «Relax My Notis», ένα έργο για το θέατρο, τον ηθοποιό, την πολιτική, την ποίηση. Από μόνος του ένα γεγονός επί σκηνής, αυτό που κάνει τα δύο τελευταία χρόνια είναι ένα νέο είδος: «Θέατρο Παπαβασιλείου». ΤΕΡΖΟΠΟΥΛΟΣ  Θόδωρος. Ο σκηνοθέτης που έκανε όσα κανείς άλλος για το σωματικό θέατρο, δεν σταμάτησε να σκηνοθετεί στο εξωτερικό, να συμμετέχει σε άπειρα σεμινάρια-εργαστήρια σ' όλο τον κόσμο διδάσκοντας την περίφημη Μέθοδό του. Μετά τις «Βάχκες» του Ευριπίδη στην Ταϊβάν, ακολουθεί το «Μάνα κουράγιο» του Μπρεχτ στην Αγία Πετρούπολη και στο θέατρο «Αττις» η εντυπωσιακή περφόρμανς «Ανκόρ». ΤΡΙΓΓΟΥ  Ελλη. Να παίζεις δίπλα στον Μάκη Παπαδημητρίου και να επιβάλλεσαι, όχι μόνο επειδή είσαι κούκλα και σέξι, αλλά και μεγάλο ταλέντο, είναι η καλύτερη αρχή που θα ονειρευόταν κάθε νέα, πρωτοεμφανιζόμενη ηθοποιός. Το κατάφερε η Τρίγγου στο «Suntan» του Αργύρη Παπαδημητρόπουλου, μια από τις καλύτερες ταινίες της χρονιάς. ΥΣΤΑΤΟ  αντίο. Εφυγαν πολλοί αυτή τη χρονιά, ανάμεσά τους ο πολυτάλαντος Ντάριο Φο, ο Ουμπέρτο Εκο, ο Αντρέι Βάιντα, ο Εντουαρντ Αλμπι, ο Γιούκιο Νιναγκάβα, ο Αμπάς Κιαροστάμι, ο Μάικλ Τσιμίνο, η Ζάχα Χαντίντ. Οι διανοούμενοι Δημήτρης Μαρωνίτης και Κωνσταντίνος Δεσποτόπουλος, ο δικός μας σκιτσογράφος Γιάννης Καλαϊτζής, ο ζωγράφος Παναγιώτης Τέτσης, η συγγραφείς Βούλα Δαμιανάκου και Αντώνης Σουρούνης. Οι ηθοποιοί Αννα Συνοδινού, Γιάννης Βόγλης, Ανδρέας Μπάρκουλης, Γεωργία Αποστόλου, Σοφία Ρούμπου, Νατάσα Μανίσαλη, Γιάννης Μιχαλόπουλος, Γιώργος Χαραλαμπίδης, Πάνος Νικολαΐδης, Γιώργος Βασιλείου, η τραγουδίστρια Νάντια Κωνσταντοπούλου. Οι κινηματογραφικοί σκηνοθέτες Νίκος Παναγιωτόπουλος, Κώστας Κουτσομύτης, ο σκηνοθέτης και παραγωγός Νίκος Τριανταφυλλίδης... «ΦΑΟΥΣΤ»  του Γκέτε στο Δημοτικό Θέατρο Πειραιά σε σκηνοθεσία Κατερίνας Ευαγγελάτου, έγινε καλλιτεχνική και εμπορική επιτυχία με δυο σπουδαίες ερμηνείες από τον Αργύρη Πανταζάρα (Μεφιστοφελής) και τον Νίκο Κουρή (Φάουστ). ΦΕΡΑΝΤΕ  Τι σημασία έχει αν «ξεσκεπάστηκε» ή όχι η πραγματική ταυτότητα της συγγραφέα, που με το ψευδώνυμο Ελενα Φεράντε έγινε παγκόσμιο φαινόμενο; Σημασία έχει πως τα δύο πρώτα βιβλία της περίφημης Τετραλογίας της Νάπολης βγήκαν από τον Πατάκη («Η υπέροχη φίλη μου», «Το νέο όνομα») και η Λίλα και η Ελενα, οι δυο φίλες από τις φτωχογειτονιές της ιταλικής πόλης τη δεκαετία του '50, έφτασαν στην Αθήνα. ΧΩΡΙΣΜΟΙ.  Σκληρό καρύδι η Αντζελίνα Τζολί. Οχι μόνο χώρισε τον Μπραντ Πιτ, αλλά κάνει ό,τι μπορεί για να του στερήσει την επιμέλεια των έξι παιδιών τους. Αντίθετα, με μια εξωδικαστική συμφωνία-αστραπή 7 εκατ. δολαρίων ο Τζόνι Ντεπ έλεγξε τον διασυρμό του από την Αμπερ Χερντ. Τον αν την έδερνε έγινε μια απλή λεπτομέρεια της «παθιασμένης» σύντομης συζυγικής ζωής τους. ΨΥΛΛΟΣ  στον κόρφο του. Τεταμένες σχέσεις ανάμεσα στον υπουργό Πολιτισμού Αριστείδη Μπαλτά και τον υπεύθυνο του γραφείου του Παναγιώτη Δούρο, με αφορμή το θέμα Γιαν Φαμπρ. Το φιάσκο οδήγησε τον δεύτερο σε παραίτηση και τον πρώτο να του φορτώνει ευθύνες για όλους τους χειρισμούς. Μια απογοήτευση, γενικώς. ΩΔΕΙΟ  Αθηνών. Δώρο από τον πολιτιστικό οργανισμό ΝΕΟΝ η αναμόρφωση ενός χώρου 1.800 τ.μ. που παρέμενε επί τέσσερις δεκαετίες κλειστός, στο πρώτο υπόγειο του κτιρίου του. Εγκαινιάστηκε με την καθηλωτική έκθεση «Η Υπέρβαση της Αβυσσος».",https://www.efsyn.gr/tehnes/art-nea/94893_o-politismos-apo-os-o
Culture,efsyn.gr,Παγκόσμια πρώτη για το «Ρέκβιεμ» του Λιάλιου,"02.05.2017, ",Γιάννης Σβώλος,"Την πρώτη παγκόσμια παρουσίαση της «Ακολουθίας εις κεκοιμημένους» του Πατρινού συνθέτη Δημήτρη Λιάλιου πρόσφερε την Κυριακή των Βαΐων η Φιλαρμόνια Ορχήστρα Αθηνών (ΦΟΑ) υπό τον Βύρωνα Φιδετζή (9/4/2017). Εντεταγμένη στον 13ο ετήσιο κύκλο των Ελληνικών Μουσικών Γιορτών, η συναυλία φιλοξενήθηκε στον πολυχώρο «Αρτεμις» στη Γλυφάδα και άφησε πολύ καλές εντυπώσεις. Η βραδιά ξεκίνησε με δύο «Σινφόνιες» για έγχορδα του κρητικής καταγωγής Δαλματού Μικέλε Στρατίκο (Μιχαήλ Στρατίκος, 1728-1783). Σπουδαγμένος στην Πάδοβα, στη σχολή του Ταρτίνι, ο Στρατίκος συνέθεσε στη γλώσσα του ύστερου μπαρόκ πλήθος από σονάτες και κοντσέρτα για βιολί, ορχηστρικές «σινφόνιες» κ.ο.κ. Η εκτέλεση των έργων του στη συναυλία αποκάλυψε μια γραφή που συνδύαζε τελείως τυπικά ακούσματα και δομές ιταλικού μπαρόκ (Βιβάλντι, Ταρτίνι κ.λπ.) με προδρομικές γεύσεις από Χάιντν και Μότσαρτ: συμβατικώς γλυκιά μελωδική φραστική και απλές δομικές μορφές, αλλά επίσης δραματικότητα και δριμύτητα α λα «Θύελλα κι ορμή» που ξάφνιασαν! Τα έγχορδα της ΦΟΑ υπό τον Φιδετζή έπαιξαν τις δύο «Σινφόνιες» με ακρίβεια και νεύρο. Ακολούθησε το πρώτο «Ρέκβιεμ» από πένα Ελληνα συνθέτη, αυτό του Πατρινού Δημήτρη Λιάλιου (1869-1940). Γραμμένο στο Μόναχο το 1889, ίδια χρονιά με το «Θάνατος και εξαΰλωση» του σχεδόν συνομήλικου Ρίχαρντ Στράους, το έργο του 20χρονου δημιουργού φέρει φανερές και αναμενόμενες αλλά ισορροπημένα αφομοιωμένες επιδράσεις της εποχής και του τόπου. Μουσικά ηχεί σαν Μπραμς ή Πφίτσνερ αλλά με πιο εμπλουτισμένη ενορχήστρωση, γλυκασμένη με πινελιές γαλλικού τύπου (ξύλινα πνευστά, άρπα), ενώ δεν λείπουν οι συνειδητές αναφορές στον Μότσαρτ. Η χρήση της ορχήστρας είναι εκφραστικά ευρηματική προς την κατεύθυνση ενός Μάλερ, η γραφή συγκινησιακά θερμότερη με ενδιαφέροντα στιγμιότυπα μουσικής εικονογράφησης και πυκνή συμφωνική δομή. Επίσης, δεν στερείται στοιχείων προσωπικής έκφρασης ενώ διαθέτει ενδιαφέρουσα χρήση των φωνών με συνηχήσεις υψίφωνου/μεσόφωνου. Κορυφαίες στιγμές υπήρξαν το εκ βαθέων λυρικό «Recordare» με συνοδεία κουαρτέτου εγχόρδων και το σπαρακτικό «Lacrymosa». Στην άρτια επεξεργασμένη εκτέλεση συμμετείχαν η Μεικτή Χορωδία του Τμήματος Μουσικών Σπουδών του Πανεπιστημίου Αθηνών και η Μεικτή Χορωδία του Ωδείου Κόνταλυ. Η ομάδα των μονωδών περιελάμβανε δύο υψίφωνους (Λυδία Ζερβάνου, Ζωή Κάππου), δύο μεσόφωνους (Χρυσάνθη Σπιτάδη, Ιρένα Αθανασίου) και βαρύτονο (Μιχάλης Ψύρρας). Ενα «Ρέκβιεμ» πιο ενδιαφέρον από πολλά άλλα, που ασφαλώς αξίζει να ξανακούσουμε.",https://www.efsyn.gr/tehnes/moysiki-horos/108744_pagkosmia-proti-gia-rekbiem-toy-lialioy
Culture,efsyn.gr,Press cafe: Ας μας πει ο λαλίστατος κ. Πέτσας,"30.10.2019, ",Δημήτρης Κανελλόπουλος,"★ Πολλές αντιδράσεις συγκεντρώνει η αλλαγή των όρων στην ΚΥΑ για την «Ενίσχυση του Τύπου» που έκανε ο κυβερνητικός εκπρόσωπος Στέλιος Πέτσας. Βρέθηκε να τον κατηγορούν και αυτόν και την κυβέρνηση, πριν απ’ όλους, οι «δικές τους» εφημερίδες. ●Γράφει, ας πούμε, ο «Μικροπολιτικός», στα ΝΕΑ: «Διάβασα, αρκετά προσεκτικά πρέπει να σας πω, την απόφαση του Υφυπουργού παρά τω Πρωθυπουργώ Στέλιου Πέτσα για το πρόγραμμα ενίσχυσης του Τύπου και τη διπλοδιάβασα κιόλας για να βεβαιωθώ ότι δε με γελούν τα μάτια μου... Και διερωτώμαι πραγματικά τι μήνυμα στέλνει αυτό για την υγιή ανταγωνιστικότητα, για την αξία της συνέπειας παρά τις δυσκολίες, τι μήνυμα στέλνει στις άλλες επιχειρήσεις, τις υγιείς και αυτές που βιώνουν την κρίση στον Τύπο φροντίζοντας να παραμένουν συνεπείς ως προς τις υποχρεώσεις τους. Πράγματα τα οποία η συγκεκριμένη κυβέρνηση μας έλεγε ξανά και ξανά πόσο τα αξιολογεί και πόσο θέλει να τα επιβραβεύσει... Πραγματικά αναμένω με αγωνία μια ερμηνεία της στάσης αυτής...». ● Ενώ ο «Βηματοδότης» στο ΒΗΜΑ μιλάει για «Εκδότες λαθρόβιων εντύπων»: «Εξέπληξε αρνητικά ο κυβερνητικός εκπρόσωπος Στέλιος Πέτσας με την τροποποίηση που επέβαλε στο καθεστώς οικονομικής ενίσχυσης των εφημερίδων. Με απόφασή του θα μπορούν να λάβουν ενίσχυση ακόμη και επιχειρήσεις Τύπου που δεν διαθέτουν φορολογική και ασφαλιστική ενημερότητα, ακόμη και εκείνες που δεν πληρώνουν τους εργαζομένους... Η προηγούμενη ρύθμιση των κ.κ. Χουλιαράκη και Κρέτσου απαιτούσε φορολογική και ασφαλιστική ενημερότητα και διευκρίνιζε ότι εάν οφείλονταν ποσά σε εργαζομένους, η ενίσχυση θα κατευθυνόταν σε αυτούς. Προφανώς η χωρίς καμία υποχρέωση ενίσχυση έρχεται να στηρίξει συγκεκριμένους εκδότες που δεν τηρούν ούτε τα προσχήματα της νομιμότητας, για να μην πούμε ότι πρόκειται για εκδότες λαθρόβιου Τύπου, κάτι που αν μη τι άλλο στρεβλώνει την αγορά και θίγει εκείνους οι οποίοι τηρούν κατά γράμμα και χωρίς καθυστέρηση τις υποχρεώσεις στο κράτος και στα Ταμεία». ● Σας δίνω επιγραμματικά τις αλλαγές στις οποίες προχώρησε ο Στέλιος Πέτσας, αλλαγές που μοιάζουν 100% φωτογραφικές. 1) Ενισχύσεις παίρνουν πια και οι εκδοτικές επιχειρήσεις που δεν διαθέτουν ασφαλιστική και φορολογική ενημερότητα. Πριν αποκλείονταν όλοι όσοι χρωστούσαν. 2) Καταργήθηκε και η προϋπόθεση να μην έχει οφειλές η εφημερίδα προς τους εργαζομένους της. 3) Ενώ η προθεσμία για την υποβολή των αιτήσεων έληγε στις 15 Οκτωβρίου δόθηκε παράταση τριών (ολόκληρων) ημερών. Αν μαθαίναμε ποιος κατέθεσε αίτηση, τότε θα ξέραμε και για ποιον δόθηκε η παράταση. 4) Ενώ αρχικά έπρεπε η εκδοτική επιχείρηση να λειτουργεί τουλάχιστον 24 μήνες για να πάρει την ενίσχυση, ο Στέλιος Πέτσας έριξε το όριο στους 18 μήνες. ● Ακόμη και η ημερομηνία έκδοσης της επίμαχης ΚΥΑ είναι ενδεικτική των διευθετήσεων που επιχειρεί, έγραψε η «Καθημερινή» εκφράζοντας την αντίθεσή της στην απόφαση της κυβέρνησης. ● Χθες βγήκε στην αντίσταση και η εφημερίδα «Δημοκρατία». «Το γαϊτανάκι του εμπαιγμού των εργαζομένων στον Τύπο, που ξεκίνησε από τον Λευτέρη Κρέτσο και την κυβέρνηση του ΣΥΡΙΖΑ, συνεχίζεται επάξια από τον Στέλιο Πέτσα και την κυβέρνηση της Νέας Δημοκρατίας» έγραψε. «Γιατί μόνο εμπαιγμός μπορεί να θεωρηθεί το γεγονός πως την περασμένη Πέμπτη, στη διάρκεια της συζήτησης στη Βουλή για το πολυνομοσχέδιο του υπουργείου Ανάπτυξης και Επενδύσεων, ο Στέλιος Πέτσας δήλωσε ψευδώς, χωρίς καμιά αιδώ, ότι το ποσό που θα προβλεφθεί για όσες εφημερίδες μπουν στο πρόγραμμα ενίσχυσης του Τύπου θα φτάσει στα χέρια των εργαζομένων, ώστε να καλυφθούν τυχόν εκκρεμείς οφειλές από τις επιχειρήσεις. Μόνο εμπαιγμός μπορεί να θεωρηθούν η αλλαγή -και μάλιστα, τρεις φορές- της προθεσμίας υποβολής των αιτήσεων και η μεταβολή κριτηρίων, ώστε να υπαχθούν στο πρόγραμμα ακόμη και νεόκοπες εκδοτικές επιχειρήσεις. Και αυτές είναι μόνο μερικές από τις προβληματικές -και τελικά φωτογραφικές- διατάξεις, που εμπεριέχονται στην Κοινή Υπουργική Απόφαση (ΚΥΑ), τη δεύτερη για το θέμα, που εκδόθηκε με την υπογραφή του Στέλιου Πέτσα». ● Και καταλήγει η «Δημοκρατία»: «Στην τωρινή περίπτωση, όμως, φαίνεται ότι και κάποιος έβαλε το χεράκι του, ώστε και η νέα κυβέρνηση να φανεί εξυπηρετούσα συγκεκριμένα συμφέροντα. Ποιος; Ας μας πει ο λαλίστατος κ. Πέτσας».",https://www.efsyn.gr/tehnes/media/216797_press-cafe-mas-pei-o-lalistatos-k-petsas
Culture,efsyn.gr,Ενίσχυση Τύπου: «διορθώνουν» το φιάσκο με ένα μεγαλύτερο,"16.12.2019, ", efsyn.gr ,"για την ενίσχυση στον Τύπο Είχαμε σήμερα γόνιμη και ουσιαστική συζήτηση με τους εκπροσώπους των πολιτικών κομμάτων για το πρόγραμμα ενίσχυσης επιχειρήσεων έκδοσης εφημερίδων. Κοινή πεποίθηση είναι ότι ο Τύπος, απαραίτητο στοιχείο της δημοκρατίας, επλήγη καίρια από την κρίση των τελευταίων ετών, αλλά και από τις τεχνολογικές εξελίξεις. Για το λόγο αυτό, τα πολιτικά κόμματα, πλην του Κ.Κ.Ε., συμφωνούν ότι χρειάζεται ένα πρόγραμμα ενίσχυσης του Τύπου. Όμως, το πλαίσιο που θεσπίστηκε με το άρθρο 51 του ν. 4609/2019 και οι Κοινές Υπουργικές Αποφάσεις που το εξειδίκευσαν, οδήγησαν σε μη επιθυμητά αποτελέσματα. Για αυτό, το ισχύον πλαίσιο δεν θα εφαρμοστεί για το 2019 και θα αντικατασταθεί από νέο και θα οικοδομηθεί σε διαφορετική βάση. Με αφετηρία τη σημερινή διακομματική συνάντηση, η Κυβέρνηση προχωρά άμεσα σε διαβούλευση με τα πολιτικά κόμματα και τους εμπλεκόμενους φορείς (ενώσεις ιδιοκτητών και δημοσιογράφων), ώστε να διαμορφώσει ένα θεσμικό πλαίσιο ενίσχυσης των εφημερίδων που θα αντλεί εμπειρίες από τις βέλτιστες πρακτικές άλλων ευρωπαϊκών κρατών και θα προωθεί την κουλτούρα της ανάγνωσης, τον πλουραλισμό και τη δημοκρατία. Το ποσό που είχαμε εξασφαλίσει για φέτος θα διατεθεί σε κοινωνικούς σκοπούς, ενώ αντίστοιχο ποσό θα δεσμευθεί για το 2020 προκειμένου να χρηματοδοτηθεί το νέο πρόγραμμα. Δεδομένου ότι στόχος της Κυβέρνησης είναι το νέο θεσμικό πλαίσιο να τεθεί σε ισχύ εντός των πρώτων μηνών του 2020 θα κληθούν, την Παρασκευή 20 Δεκεμβρίου 2019, για να εκφράσουν τις απόψεις και προτάσεις τους η Ένωση Ιδιοκτητών Ημερησίων Εφημερίδων Αθηνών και η Ένωση Συντακτών Ημερησίων Εφημερίδων Αθηνών. Θα ακολουθήσουν συναντήσεις και με άλλους φορείς ώστε να επιτευχθεί το αποτέλεσμα που συνάδει με το ρόλο και την αποστολή του Τύπου. Ταυτίζεται το«Μακελειό» Χαρακτηριστικό της παθογένειας της όλης κατάστασης είναι ότι το ακροδεξιό και φασιστικό «Μακελειό» με ανακοίνωση του Στέφανου Χίου ταυτίζεται πλήρως με την απόφαση της κυβέρνησης. «Σωστό το βήμα, να μην πάρει φράγκο κανένας. Τα καλά πρέπει να λέγονται και να τονίζονται. Για το 2019. Ελπίζουμε να μην αρχίσουν τις ίδιες κουταμάρες το 2020 για να τ’αρπάξουν πάλι τα λαμόγια», γράφει μεταξύ άλλων ενώ σε άλλο σημείο προτρέπει τον κυβερνητικό εκπρόσωπο: «Όχι , κύριε Πέτσα, να μην χρηματοδοτηθεί κανένα νέο πρόγραμμα. Κάντε αυτά που σας λέμε. Μην τους δίνετε λεφτά, θα τα φάνε. Δώστε τα σε ανθρώπους της ανάγκης που αδίκησαν οι μπολσεβίκοι». ΚΙΝ.ΑΛΛ.: Ναι στην ενίσχυση, αλλά όχι των fake news Με ανακοίνωσή του το Κίνημα Αλλαγής ενημερώνει ότι είναι υπέρ της χρηματοδότησης των εφημερίδων, αλλά με συγκεκριμένα κριτήρια. «Όχι όμως όπως ανακοινώθηκε, ως ένα ακόμη δείγμα ότι το Κράτος επιδοτεί την ασυδοσία, τα fake news και τον ανεξέλεγκτο λαϊκισμό και ελάχιστα ενδιαφέρεται για την αναβάθμιση της ελευθεροτυπίας, της δεοντολογίας, και της ανεξαρτησίας των Μέσων», αναφέρει σε ανακοίνωσή του πριν ακόμη ανακοινωθεί η ματαίωση του προγράμματος για φέτος. Σύμφωνα με το ΚΙΝ.ΑΛΛ. «είναι απαραίτητα τα κριτήρια για την αξιοπιστία, την κυκλοφορία αλλά και την ποιότητα και την ποσότητα θέσεων εργασίας που προσφέρουν τα ΜΜΕ, δεν μπορεί να λειτουργήσει η επιχορήγηση προς όφελος του δημοσίου συμφέροντος. Οφείλει η Κυβέρνηση να σταματήσει τον φαύλο κύκλο «γκρίζων» φιλοδωρημάτων σε ΜΜΕ, που μόνο στόχο έχουν την εύνοια κάποιων εξ αυτών». Μετά τη συνάντηση με τον κυβερνητικό εκπρόσωπο ο Παύλος Χρηστίδης σημείωσε πως «το Κίνημα Αλλαγής στηρίζει την άμεση υλοποίηση του προγράμματος ενίσχυσης των εφημερίδων. Γι΄ αυτό το λόγο ψήφισε θετικά και στη Βουλή». «Με συγκεκριμένα κριτήρια που διασφαλίζουν την διαφάνεια, την αντικειμενικότητα αλλά και τον σεβασμό στο δημοκρατικό πολίτευμα και τους κανόνες δεοντολογίας», πρόσθεσε ο εκπρόσωπος Τύπου του ΚΙΝ.ΑΛΛ.",https://www.efsyn.gr/tehnes/media/223457_enishysi-typoy-diorthonoyn-fiasko-me-ena-megalytero
Culture,efsyn.gr,"Πανδημίες, χημικά όπλα, καραντίνες και... ζόμπι στην οθόνη","15.03.2020, ",Λήδα Γαλανού,"Βόλφγκανγκ Πέτερσεν, 1995 Ενας ιός που θυμίζει επικίνδυνα τον Εμπολα εξαπλώνεται στην Αμερική και μια ολόκληρη πόλη της Καλιφόρνιας μπαίνει σε καραντίνα. Επιστήμονες των στρατιωτικών δυνάμεων προσπαθούν να περιορίσουν την εξάπλωση και να βοηθήσουν τους ασθενείς σ’ ένα φιλμ τόσο τρομακτικό που έκανε, στα μέσα των ’90s, μια ολόκληρη γενιά να ασπαστεί τη μικροβιοφοβία. Ποιος να ήξερε, τότε, ότι οι πρωταγωνιστές Μόργκαν Φρίμαν, Ντάστιν Χόφμαν και, κυρίως, Κέβιν Σπέισι θα είχαν πολύ πιο απτά προβλήματα να φοβηθούν στα ’10s. Αλφόνσο Κουαρόν, 2006 Στο κοντινό μέλλον του 2027, όπως το είδε η Π. Ντ. Τζέιμς και το διασκεύασε ο Αλφόνσο Κουαρόν, η ανθρωπότητα έχει υποστεί πανδημία μιας γρίπης που έχει προκαλέσει αποβολές σε όλες τις εγκύους, με αποτέλεσμα για δύο δεκαετίες να μην έχει γεννηθεί κανένα παιδί. Ο Κλάιβ Οουεν ανακαλύπτει μια έγκυο πρόσφυγα και κάνει στόχο της ζωής του να βοηθήσει εκείνη και το μωρό της να ζήσουν. Υπαρξιακές ανησυχίες σε μια ταινία δράσης, στοχασμού, φαντασίας και φεμινισμού (τρεις οσκαρικές υποψηφιότητες), που μπορεί ωραιότατα να κάνει double feature με το «Φως στο Σκοτάδι» του Κέισι Αφλεκ που, ενώ είναι μια εκπληκτικά λυρική, όμορφη και δυνατή ταινία, ελάχιστοι είδαν όταν βγήκε, στα τέλη Ιανουαρίου, στις ελληνικές αίθουσες. Ρότζερ Κόρμαν, 1964 Οχι μαύρος, αλλά κόκκινος είναι ο θάνατος σ’ αυτή την πληθωρική διασκευή του διηγήματος του Εντγκαρ Αλαν Πόε, από τον μετρ των b-movies, Ρότζερ Κόρμαν, με πρωταγωνιστή τον (κατακόκκινο, εν προκειμένω), Βίνσεντ Πράις. Το «μένουμε σπίτι» στην ταινία μεταφράζεται ως ταξικό όργιο, όταν ο σατανιστής Πρόσπερο μαζεύει στην έπαυλή του αριστοκράτες και χωρικούς. Σημαντικό ότι τη φωτογραφία της ταινίας υπογράφει ο Νίκολας Ρεγκ, λίγα βήματα πριν, ακόμα, τη σπουδαία καριέρα του ως σκηνοθέτη. Ινγκμαρ Μπέργκμαν, 1957 Εχουμε πολλούς λόγους να ξαναδούμε την εμβληματική ταινία του Μπέργκμαν, όπως για να τιμήσουμε τη μνήμη του Μαξ φον Σίντοφ που έφυγε από τη ζωή πριν από λίγες μέρες ή απλώς επειδή είναι ένα αριστούργημα που θα μας αποζημιώσει για την παραμονή μας στο σπίτι. Πάντως, επιδημία βρίσκεται στο κέντρο της φιλοσοφικής και υπαρξιακής ιστορίας της και, μάλιστα, μια από τις σοβαρότερες στην ανθρώπινη Ιστορία, η Μαύρη Πανώλη που, τον 14ο αιώνα, έχασε την παρτίδα σκάκι με τον Θάνατο το ένα τρίτο του πληθυσμού της Ευρώπης. Στίβεν Σόντερμπεργκ, 2011 Μια δεκαετία μετά την πρεμιέρα της, η ταινία του Σόντερμπεργκ ξανανέβηκε στο top-10, στο itunes αυτή τη φορά, λόγω του κορονοϊού και της διεστραμμένης περιέργειάς μας. Ολόκληρος ο πλανήτης πλήττεται από μια θανατηφόρα πανδημία – με εσωτερικής κατανάλωσης χιούμορ, από το επώνυμο καστ των Μαριόν Κοτιγιάρ, Τζουντ Λο, Λόρενς Φίσμπερν, Ματ Ντέιμον, Κέιτ Γουίνσλετ, είναι η (πάντα ελαφρώς αντιπαθητική) Γκουίνεθ Πάλτροου που ξεπαστρεύεται μέσα στο πρώτο δεκάλεπτο του φιλμ. Η Πάλτροου, με το χαρακτηριστικό σπασικλίστικο χιούμορ της, που τη χαρακτηρίζει και τη διασώζει, έβγαλε στην αρχή της εξάπλωσης του κορονοϊού ένα προσωπικό βίντεο, όπου φορά τη μάσκα της στη διάρκεια πτήσης, λέγοντας, «έχω ξαναπαίξει σ’ αυτή την ταινία». Γιον Σανγκ-χο, 2016 Καθώς ένας επιχειρηματίας κι η κόρη του παίρνουν το τρένο για την Μπουσάν, μια ταχύτατα εξαπλούμενη επιδημία ξεσπά στη Νότια Κορέα. Σίγουρα το τρένο είναι ασφαλές ώσπου να φτάσει στον προορισμό του – ή μήπως όχι; Ενα εκπληκτικό κλειστοφοβικό θρίλερ που τρέχει πιο γρήγορα κι από το βαγόνι στις ράγες, με απολαυστικές εναλλαγές βίας και αγνής συγκίνησης, must για κάθε εποχή, ακόμα και τις υγιέστερες. Μπόρις Σαγκάλ, 1971 Γνωστή με τον τίτλο «The Ωmega Man», με το ελληνικό ωμέγα, η ταινία που βασίζεται στο «I Am Legend» του Ρίτσαρντ Μάθεσον, θέλει τον Τσάρλτον Χέστον μοναδικό επιζώντα μιας επιδημίας που προκλήθηκε από χημικά όπλα, στο Λος Αντζελες. Επιστήμονας ο ίδιος, προσπαθεί να φτιάξει το εμβόλιο της θεραπείας, ενώ καταδιώκεται από την «Οικογένεια» των μεταλλαγμένων ζόμπι που έχουν προσβληθεί από τον ιό. Εξίσου μεταδοτική η στιλιστική πληθωρικότητα του ’70. Τζον Κραζίνσκι, 2018 Μετά από μια μυστηριώδη επιδημία που αφάνισε το μεγαλύτερο μέρος του πληθυσμού της Γης, οι επιζήσαντες είναι αναγκασμένοι να ζουν σε απόλυτη ησυχία, καθώς ο παραμικρός θόρυβος τραβά την προσοχή ηχητικά υπερευαίσθητων φονικών πλασμάτων. Πρωτότυπο, αγχωτικό και μαζί τρυφερό θρίλερ, με πρωταγωνιστές την Εμιλι Μπλαντ, τον Κραζίνσκι που υπογράφει και τη σκηνοθεσία και τη Μίλισεντ Σίμοντς. Ο σύνδεσμος της ταινίας με τον κορονοϊό θα μείνει στην Ιστορία, μια και το σίκουελ, «Ενα ήσυχο μέρος 2», προγραμματισμένο να βγει στις αίθουσες, με εκθειαστικές κριτικές, στις 8 Μαρτίου, αναβλήθηκε για τις 15 Μαΐου. των Χάουμε Μπαλαγκουερό και Πάκο Πλάζα, 2007 Ρεπόρτερ και κάμεραμαν τηλεοπτικού συνεργείου κάνουν ρεπορτάζ στο εσωτερικό μιας πολυκατοικίας, η οποία, ωστόσο, είναι το έδαφος μηδέν για τη γέννηση ενός ιού που μετατρέπει τους ανθρώπους σε λυσσασμένα φονικά τέρατα. Εύκολο αλλά αποτελεσματικό, μεγάλο μέρος της ταινίας είναι γυρισμένο σαν μέσα από γυαλιά νυχτερινής όρασης. Ισπανικό κι εφιαλτικό, ειδικά για όταν έγινε, το 2007, αλλά και στο αμερικανικό ριμέικ του, το «Quarantine» του 2008. Τζορτζ Ρομέρο, 1978 Μην σου τύχει – στο σύμπαν του Ρομέρο, η πανδημία μπορεί όχι απλώς να σου φέρει κομμάρες, αλλά να σε μετατρέψει σε αιμοδιψές ζόμπι. Σ’ αυτό εδώ το απολαυστικό φιλμ τρόμου, οι επιζώντες συγκεντρώνονται μέσα σ’ ένα εμπορικό κέντρο, ώστε ο ευρηματικός δημιουργός να μπορέσει να σχολιάσει ταυτόχρονα και τον αμερικανικό καταναλωτισμό. Η ταινία μπορεί να προβληθεί συντροφιά με το προηγούμενο «μέρος» της, τη «Νύχτα των Ζωντανών Νεκρών», ή με το ριμέικ της από τον Ζακ Σνάιντερ, ή, ακόμα καλύτερα, με την κωμική βερσιόν της, το «Shaun of the Dead» (2004), του Εντγκαρ Ράιτ, με τον Σάιμον Πεγκ και τον Ρόμπερτ Φροστ.",https://www.efsyn.gr/tehnes/sinema/235152_pandimies-himika-opla-karantines-kai-zompi-stin-othoni
Culture,efsyn.gr,Χοροί Γάλλων συνθετών από δύο πιανίστες,"08.11.2016, ",Γιάννης Σβώλος,"Στις 22/10/2016, στην αίθουσα «Αρης Γαρουφαλής» του Ωδείου Αθηνών η πιανίστρια Λευκή Καρποδίνη και ο πιανίστας Μάικλ Μπράουνλι-Γουόκερ έπαιξαν μαζί χορούς Γάλλων συνθετών. Συνέχεια προηγούμενων, επιτυχημένων συμπράξεων, η γενναιόδωρη βραδιά υπό τον τίτλο «Πρόσκληση σε χορό ΙΙΙ» περιλάμβανε μουσικές ευρέος φάσματος και, παρά την κάκιστη ακουστική του χώρου, άφησε άριστες εντυπώσεις. Η βραδιά ξεκίνησε με τα «Τρία ρομαντικά βαλς» του Σαμπριέ, που παίχτηκαν ανάλαφρα, με συγκινησιακή αμεσότητα και καλόγουστα τονισμένο το ρυθμικό στοιχείο. Δεύτερη ακούστηκε η δωρικής λιτότητας «Μικρή σουίτα» του Ντεμπισί. Την ονειρική, απατηλά απλή μουσική ερμήνευσαν οι δύο πιανίστες με αιθέριες διαβαθμίσεις δυναμικής, διαπλάθοντας ευλύγιστη φραστική, ροή αρθρωμένη με ρυθμικό παλμό ανάσας, μικρούς δισταγμούς στίξεων, λεπταίσθητες αυξομειώσεις ταχυτήτων. Το πρώτο μέρος ολοκληρώθηκε με τον σαρκαστικών διαθέσεων «Μακάβριο χορό» του Σεν-Σανς, όπου κυριάρχησαν οι α λα Λιστ ρωμαλέοι πιανισμοί –αμφότεροι οι πιανίστες διέθεταν τα κατάλληλα μεγέθη!– και οι δαιμονικές εξάρσεις δυναμικής. Ακολούθησε η σουίτα «Σκαραμούς» του Μιγιό. Μουσική άμεση, τραχιά, παλλόμενη από τη σωματική ζωντάνια των βραζιλιάνικων χορών, δόθηκε ορμητικά, με συγκινησιακή εξωστρέφεια και απερίφραστη έμφαση στον ρυθμό. Υστερα από σύντομα αποσπάσματα από την καντάτα «Ο άσωτος υιός» του Ντεμπισί, το δίδυμο ρεσιτάλ ολοκληρώθηκε θεαματικά με το «Βαλς» του Ραβέλ, μουσική πικρά νοσταλγική, που συνδυάζει τα ατμοσφαιρικά εφέ του εμπρεσιονισμού με τον ερωτισμό και τον παλμό του χορού. Συντονίζοντας τις δυνάμεις τους σε πλήρη εγρήγορση, οι δύο πιανίστες πρόσφεραν ένα συναρπαστικό «tour de force» δεξιοτεχνίας και ερμηνευτικής με ονειρικά εφέ ηχητικής διαφάνειας, δυναμικά συντονισμένο παίξιμο, άριστη παραγραφοποίηση, αθλητικό σφρίγος και θυελλώδεις κορυφώσεις. ",https://www.efsyn.gr/tehnes/moysiki-horos/89110_horoi-gallon-syntheton-apo-dyo-pianistes
Culture,efsyn.gr,Εγκαινιάστηκε η Δημοτική Πινακοθήκη Δ. Μυταρά,"05.05.2017, ", Αννα Σκαρλάτου ,"Στη νεογέννητη Δημοτική Πινακοθήκη στη Χαλκίδα, που ξεκίνησε να λειτουργεί από την περασμένη εβδομάδα, ο δήμαρχος Χαλκιδαίων Χρήστος Παγώνης έδωσε το όνομα του ζωγράφου, του δασκάλου, του σκηνογράφου, του ποιητή, του συλλέκτη κυρίως σπάνιων οστράκων, του ακαδημαϊκού, του σημαντικού και ξεχωριστού Χαλκιδαίου, Δημήτρη Μυταρά. Είναι πια πραγματικότητα πως η πρωτεύουσα της Εύβοιας περιλαμβάνεται στον χάρτη της Ελλάδος με τις πόλεις που διαθέτουν Δημοτική Πινακοθήκη. Η βραδιά των εγκαινίων ήταν γλυκιά. Ανοιξιάτικη. Το ατμοσφαιρικά εξωτερικά φωτισμένο βιομηχανικό κτίριο, χτισμένο το 1909, πρώην αλευρόμυλος στη γραφική περιοχή της Αγίας Παρασκευής, έλαμπε σαν φάρος ελπίδας για τα πολιτιστικά γεγονότα που πρόκειται να φιλοξενήσει. Ολος ο κόσμος της Χαλκίδας ήταν εκεί. Ο Δημήτρης Μυταράς «έλειπε». Για πρώτη φορά. Εφυγε για τη γειτονιά των αγγέλων δύο μήνες πριν, στις 16 Φεβρουαρίου. Η Χαρίκλεια Μυταρά –Ζουζού– ήταν παρούσα. Πώς αλλιώς; Η παρουσία της –μαζί με τον Δ. Μυταρά έως πρόσφατα- είναι συνεχής και ενεργή από το 1978. Από τη χρονιά που, επί δημαρχίας Γιάννη Σπανού, ίδρυσαν το Εργαστήρι Τέχνης Χαλκίδας που λειτουργεί με μεγάλη επιτυχία έως σήμερα. Τη βραδιά πλαισίωνε η μουσική –από cd– που έχει γράψει ο γιος της οικογένειας, ο συνθέτης Αριστείδης Μυταράς. Το άνοιγμα της Πινακοθήκης φιλοξενεί έργα του μεγάλου ζωγράφου, ως ένδειξη δικαίωσης και τιμής προς τον καλλιτέχνη. Πρόκειται για έργα με τον τίτλο «Η Εύβοια του Δημήτρη Μυταρά», που ο ζωγράφος είχε ζωγραφίσει το 1972 και αποτελούν εικονογράφηση του ημερολογίου που είχε εκδώσει η ΑΓΕΤ Ηρακλής το 1973. Είναι ακριλικά σε χαρτί, 39 επί 28 εκατοστά το καθένα. Και εάν μας ξαφνιάζει το μικρό τους μέγεθος σήμερα, ο ίδιος ο ζωγράφος δίνει την απάντηση, που απευθύνεται κυρίως στους μελετητές του έργου του. «Πολύς κόσμος, ακόμη και σήμερα, πιστεύει πιθανώς ότι το μνημειώδες έχει σχέση με το μέγεθος. Με τον Παπαλουκά κατάλαβα ότι το μνημειώδες μπορεί να είναι πολύ μικρού μεγέθους και δεν έχει σχέση με την επιφάνεια…» γράφει στο βιβλίο του με τον τίτλο «Μη μιλάς πολύ για Τέχνη», των εκδόσεων Καστανιώτη (1989). Η έκθεση ανασύρει μνήμες. Είναι αυτές που έχουν να κάνουν με τα γραπτά του που άφησε αλλά και με τις συνεντεύξεις του και με ό,τι έχει πει για την Εύβοια και για τη ζωγραφική του. Για τη σύγχρονη κιβωτό που θεωρούμε ότι θα αποτελέσει η Δημοτική Πινακοθήκη στην πόλη του Σκαλκώτα, του Σκαρίμπα και πολλών άλλων ακόμη επιφανών ανθρώπων της, ο δήμαρχος Χαλκιδαίων μάς είπε: «Από το 2014 που αναλάβαμε τη δημαρχία, είχαμε βασικό στόχο να προωθήσουμε την εξωστρέφεια της πόλης μας. Να αναδείξουμε τον πολιτισμό της, το φυσικό της περιβάλλον και την ιστορία της. Ως γνωστόν, η Χαλκίδα είναι μία από τις οκτώ αρχαιότερες πόλεις της Ευρώπης. Θέλουμε να προσελκύσουμε στην περιοχή μας τουρισμό αλλά και ανθρώπους του ευρύτερου πολιτισμού, προκειμένου να δημιουργήσουμε σημαντική οικονομική ανάπτυξη για να ξεπεράσουμε τις υπάρχουσες δυσκολίες. Η αγορά του κτιρίου, η αναπαλαίωσή του καθώς και η ανάδειξή του σε Δημοτική Πινακοθήκη 900 τ.μ. κόστισαν τρία εκατομμύρια ευρώ. Η αγορά του κτιρίου έγινε επί δημαρχίας Δημήτρη Αναγνωστάκη και στο πρόγραμμα “Θησέας” το ενέταξε ο δήμαρχος Θανάσης Ζεμπίλης». Η έκθεση του Δημήτρη Μυταρά κυριαρχεί στη Δημοτική Πινακοθήκη, στην οποία εκτίθενται και έργα των Γιάννη Σπυρόπουλου, Γιώργου Μανουσάκη, Γιάννη Μιγάδη, Μανώλη Καλλιγιάννη, Παύλου Σάμιου και Αλέκου Λεβίδη. Πρόκειται για έργα των καλλιτεχνών που φιλοτεχνούν τα ημερολόγια της ΑΓΕΤ, των περασμένων χρόνων.",https://www.efsyn.gr/tehnes/art-nea/109176_egkainiastike-i-dimotiki-pinakothiki-d-mytara
Culture,efsyn.gr,Aρνήθηκα να γράψω «κατά παραγγελία» τραγούδια για τις φίρμες της δεκαετίας του 1980,"12.01.2020, ",Δημήτρης Κανελλόπουλος,"Την Τετάρτη στο Μέγαρο Μουσικής Αθηνών θα έχουμε μια μεγάλη συναυλία με έναν μεγάλο δημιουργό: τον Ηλία Ανδριόπουλο. «Σε ήχο ελληνικό» ο τίτλος της και πρόκειται για αφιέρωμα στο σύνολο του έργου του συνθέτη, ένα έργο που επεκτείνεται σε μια περίοδο 40 ετών! Θα τραγουδήσουν ο Μανώλης Μητσιάς και η Θεοδώρα Μπάκα και θα είναι ένα απάνθισμα μουσικής και τραγουδιών, που θα αφορά τους πιο σημαντικούς σταθμούς της πορείας του. Από τα εμβληματικά «Γράμματα στο Μακρυγιάννη» και τα «Λαϊκά προάστια» μέχρι έργα όπως «Προσανατολισμοί», «Αργοναύτες», «Ωδαί» κ.ά. «Ολα τα τραγούδια είναι γραμμένα πάνω σε ποιήματα και στίχους των Ανδρέα Κάλβου, Οδυσσέα Ελύτη, Γιώργου Σεφέρη, Νίκου Γκάτσου, Μάνου Ελευθερίου, Μιχάλη Μπουρμπούλη και Ιουλίτας Ηλιοπούλου», λέει ο Ηλίας Ανδριόπουλος στην «Εφ.Συν.». • Μια ολόκληρη ζωή είναι τα 40 χρόνια καριέρας, σωστά; Ακριβώς. Θυμάμαι τον Μάνο Κατράκη να με συστήνει ως νέο συνθέτη στο αθηναϊκό κοινό, το Μάρτιο του 1975, στην πρώτη μου συναυλία στο θέατρο «Ακροπόλ». Ηταν ο πρώτος χρόνος της Μεταπολίτευσης και μας συνέπαιρνε ένας άνεμος αισιοδοξίας, γιατί ήμασταν γεμάτοι με οράματα, όνειρα και προσδοκίες για το μέλλον του τόπου. Εννοώ τους νέους της γενιάς μου, που βγαίναμε με πολλά τραύματα, αλλά και αρκετό πείσμα, από την επτάχρονη δικτατορία. Τότε λοιπόν ξεκίνησα κι εγώ να εισχωρώ δειλά δειλά στα μουσικά μας πράγματα. • Με πολλές φιλοδοξίες, υποθέτουμε... Φιλοδοξούσα, με την παρορμητικότητα που έχει κάθε νέος, να πάρω μια περίοπτη θέση στην ολιγάριθμη συντροφιά των σπουδαίων συνθετών που μεσουρανούσαν εκείνα τα χρόνια. • Δύσκολη η αναμέτρηση... Η αναμέτρηση δεν ήταν εύκολη. Επρεπε πρώτα να ανακαλύψω και να κάνω αναγνωρίσιμη τη δική μου μουσική γλώσσα, η οποία έπρεπε να διαφέρει από εκείνη των ομοτέχνών μου. Αυτό είναι απαραίτητο για κάθε νέο συνθέτη που ξεκινά και είναι φορτωμένος με έντονες επιρροές από αριστερά και δεξιά. Μανώλης Μητσιάς • Και τι βλέπει, κάποιος, κοιτώντας στο παρελθόν; Γυρνώντας κανείς τη ματιά του προς τα πίσω, βλέπει τη θετική πλευρά του έργου του, αλλά θα διακρίνει και κάποια λάθη. Να εύχεται τα θετικά να υπερτερούν των λαθών του. • Εσείς; Ενας συνθέτης δεν επιτρέπεται να κάνει ο ίδιος απολογισμό των πεπραγμένων του και να αξιολογεί το έργο του. Αυτή είναι δουλειά του κόσμου και των ειδικών. Μόνο ίσως κάποιες πληροφορίες θα μπορούσε να δώσει, σε σχέση με ενδιαφέροντα καλλιτεχνικά περιστατικά της μακράς διαδρομής του και τίποτα περισσότερο. • Ποια ήταν θεωρείτε η πιο σπουδαία στιγμή της καριέρας σας; Ας μου επιτραπεί να αναφέρω μια εξαιρετική συναυλία που έδωσα στο Ηρώδειο, τον Σεπτέμβρη του 1994, η οποία αποτέλεσε τη στροφή του καλλιτεχνικού μου προσανατολισμού, γιατί ανοίχτηκε η μουσική μου σε μεγάλα συμφωνικά σύνολα, μικτές χορωδίες κι έτσι πέρασε ένα μέρος του έργου μου στην περιοχή της έντεχνης μουσικής. Για τη δικαιοσύνη των πραγμάτων, οφείλω να πω ότι σε εκείνη τη βραδιά η ερμηνεία της Αλκηστης Πρωτοψάλτη στους «Προσανατολισμούς» του Ελύτη υπήρξε αξεπέραστη. • Και τι ήταν εκείνο που αρνηθήκατε κατηγορηματικά να κάνετε μέσα από την πολυετή καριέρα σας; Να ευτελίσω την τέχνη μου και να γράψω «κατά παραγγελία» τραγούδια για τις φίρμες της δεκαετίας του 1980, που μου ζητούσαν πιεστικά οι δισκογραφικές εταιρείες. • Τι άλλαξε από τότε στο ελληνικό τραγούδι; Εχουν αλλάξει οι άνθρωποι και οι καιροί. Τα αιτήματα της νέας εποχής, που κάποια ίσως μου διαφεύγουν λόγω ηλικιακής απόστασης, είναι εντελώς διαφορετικά. Επίσης, άλλαξαν οι εκφραστικοί τρόποι, κάτι που το βρίσκω φυσιολογικό. Το ερώτημα είναι εάν το σημερινό τραγούδι καταγράφει με την ίδια δημιουργική ένταση τα θέματα του καιρού του. Και για να μην παρεξηγηθώ, φυσικά και υπάρχουν σημερινά τραγούδια, που μπορεί να σου τραβήξουν θετικά το ενδιαφέρον. Αναφέρομαι στην κλίμακα της δημιουργικής εκκίνησης, την τότε και τη σημερινή. Θεοδώρα Μπάκα • Είναι εύκολο να βγουν σήμερα εμβληματικά έργα όπως τα «Γράμματα στο Μακρυγιάννη» και τα «Λαϊκά προάστια» ή δεν ευνοεί πλέον η εποχή; Δεν είναι εύκολο για πολλούς και σοβαρούς λόγους. Ο λεγόμενος λαϊκός κόσμος, εξουθενωμένος από τις μουσικές αρένες των τηλεοπτικών σταθμών, είναι αισθητικά προσανατολισμένος σε άλλα πράγματα. Μετά, έχουν καταρρεύσει οι δισκογραφικές εταιρείες που θα μπορούσαν να προκαλέσουν τέτοιες συνεργασίες και να τις στηρίξουν οικονομικά. Το φιλόμουσο κοινό δεν αγοράζει πλέον ούτε δίσκους ούτε cd, γιατί κατεβάζει τις μουσικές και τα τραγούδια από το ίντερνετ. Αυτό ξέρετε πόσο έχει τραυματίσει και παγώσει τη σχέση καλλιτέχνη - κοινού; Και το τελευταίο: Μήπως δεν σηκώνει η καινούργια εποχή αναφορές, μέσα από τα τραγούδια, σε συλλογικές ευαισθησίες και συλλογικά οράματα, που δεν υπάρχουν; Δεν βλέπετε ότι η ζωή μας γίνεται όλο και πιο ατομική και αυστηρώς προσωπική; Και ότι τα συναισθήματα δεν έχουν την ίδια καθαρότητα με το παρελθόν; • Θα πήγαιναν χαμένα δηλαδή τα άλμπουμ αυτά εάν κυκλοφορούσαν σήμερα; Αμφιβάλλω αν θα είχαν την ίδια παλλαϊκή απήχηση. Ξέρετε ότι οι δύο συγκεκριμένοι δίσκοι έχουν ξεπεράσει σε πωλήσεις τα δύο εκατομμύρια, ενώ σήμερα ένα νέο cd, οποιουδήποτε, δεν ξεπερνά τα πεντακόσια κομμάτια. Βέβαια οι κορυφώσεις και οι υφέσεις στην πορεία του χρόνου είναι αναπόφευκτες και συμπαρασύρουν και την τέχνη. Και αυτό δεν αλλάζει νομοτελειακά. Ας περιμένουμε να βελτιωθούν τα πράγματα ποιοτικά και αισθητικά και τότε μπορεί να ζωντανέψει και πάλι το τραγούδι και η μουσική. • Τι θα ακούσουμε στο Μέγαρο; Μια αναδρομή στα πιο δυνατά σημεία της καλλιτεχνικής μου πορείας, που αγγίζει τα 40 χρόνια από τότε που κυκλοφόρησαν τα «Γράμματα στο Μακρυγιάννη». Ενα μουσικό απάνθισμα, που θα περιέχει γνωστά και αγαπημένα τραγούδια, αλλά και καινούργια από νεότερους κύκλους, όπως είναι αι «Ωδαί», ο «Πρώτος Υμνος», ο «Φιλόπατρις», τα «Εαρινά τραγούδια» που θα συνυπάρξουν με τους «Προσανατολισμούς», τους «Αργοναύτες», τα «Λαϊκά προάστια», τις «Ξένες πόρτες» και άλλα. Ερμηνευτές θα είναι δύο αγαπημένοι φίλοι και συνοδοιπόροι των τελευταίων ετών, ο κλασικός πια Μανώλης Μητσιάς και η νεότερη Θεοδώρα Μπάκα, η οποία μας έρχεται από το λυρικό τραγούδι και έχει δεθεί εκπληκτικά με το σύνολο του έργου μου. • Και ποια θα είναι η διαφορετική, όπως λέτε, ανάγνωση των τραγουδιών; Ενορχηστρωτικά, θα έχουμε μια ανασύνθεση των παλιότερων τραγουδιών μου εμπλουτισμένη με στοιχεία πιο έντεχνης αναφοράς, που νομίζω ανταποκρίνονται στην ώριμη καλλιτεχνική μου ματιά. Σε αυτή την ενορχηστρωτική λογική κινούνται, φυσικά, και τα νεότερα τραγούδια μου, στοχεύοντας στην καρδιά και στην ουσία της μουσικής μου. Ελπίζω να γίνει αντιληπτή η διαφορετική ανάγνωση που έχει άμεση σχέση και με το αφαιρετικό μουσικό σύνολο, το οποίο αποτελείται από τρεις εξαίρετους μουσικούς, που τους οφείλω αρκετά γι’ αυτή την καινοτομία που επιχειρώ. Μιλώ για τον Αχιλλέα Γουάστωρ στο πιάνο, τον Αλέξανδρο Μποτίνη στο βιολοντσέλο και τον Ηρακλή Ζάκκα στο μαντολίνο - μπουζούκι. • Πότε ένα τραγούδι είναι πραγματικά μεγάλο; Είναι δύσκολο να εξηγηθεί με λόγια. Και τούτο γιατί η λειτουργία της γραφής του είναι δυσδιάκριτη, περίπλοκη και ανεξήγητη. Εκ των υστέρων, αν συμβεί αυτό, οι ειδικοί και ο κόσμος δίνουν διάφορες ερμηνείες. Με τα προσωπικά μου κριτήρια, θα έλεγα πως ένα καλό τραγούδι θα πρέπει να διαθέτει μια ακαταμάχητη μελωδία, ένα εξίσου συμπυκνωμένο καλό στίχο, ρυθμό και άριστη ερμηνεία. Σε όλες τις εποχές οι δημιουργοί μοχθούν ακατάπαυστα για να συμβεί αυτό, αλλά ελάχιστες φορές το επιτυγχάνουν. • Υπάρχει λαϊκό τραγούδι σήμερα; Οχι. Υπάρχει ένα κατ’ επίφαση λαϊκό τραγούδι που απευθύνεται σε ένα λαϊκότροπο κοινό, το οποίο δυστυχώς εκπαιδεύεται αισθητικά από τις φριχτές τηλεοπτικές και ραδιοφωνικές εκπομπές, οι οποίες έχουν δημιουργήσει μια διασκεδαστική κατάπτωση, άνευ προηγουμένου. Το τραγούδι διαφορετικής κοπής, που είναι έξω από το πλαίσιο της διασκέδασης, κι ας μην είναι κατ’ ανάγκη λαϊκό, απευθύνεται και έλκει υποψιασμένο και καλλιεργημένο κοινό που εντοπίζεται σε όλες τις κοινωνικές τάξεις. Ξέρετε, το τραγούδι είναι μια πολύ σοβαρή υπόθεση. Να αναλογιστούμε ότι τα καλύτερα σημεία μιας όπερας ή μιας συμφωνίας είναι εκείνα που ξεδιπλώνουν μια μελωδία που έχει τα χαρακτηριστικά ενός όμορφου τραγουδιού. Ας θυμηθούμε μια γνωστή άρια, ένα χορωδιακό μέρος, την Ενάτη Συμφωνία του Μπετόβεν και άλλα πολλά. Τετάρτη 15 Ιανουαρίου, Μέγαρο Μουσικής Αθηνών, Αίθουσα «Δημήτρης Μητρόπουλος», ώρα έναρξης: 20.30. Τιμές εισιτηρίων: 10 ευρώ (φοιτητές, νέοι έως 25 ετών, άνεργοι, ΑμεΑ, 65+, πολύτεκνοι), 16 ευρώ, 25 ευρώ.",https://www.efsyn.gr/tehnes/moysiki-horos/226413_arnithika-na-grapso-kata-paraggelia-tragoydia-gia-tis-firmes-tis
Culture,efsyn.gr,Ενα μικρό Ερμιτάζ στην Αθήνα,"14.09.2016, ",Βασιλική Τζεβελέκου,"Μια μικρή αλλά ενδεικτική εικόνα των σπουδαίων συλλογών του Ερμιτάζ, 160 αντιπροσωπευτικά έργα από τις μόνιμες συλλογές του που καλύπτουν 25 αιώνες, από τον 5ο αιώνα π.Χ. έως τον 20ό μ.Χ., έρχονται στην Αθήνα για την έκθεση «The State Hermitage Museum: Gateway to History». Θα εγκαινιαστεί στις 2 Νοεμβρίου στο Βυζαντινό και Χριστιανικό Μουσείο στο πλαίσιο των εκδηλώσεων του «Ετους Ελλάδας - Ρωσίας 2016» όπου και θα παραμείνει έως τις 26 Φεβρουαρίου 2017. Μια εξαιρετική ευκαιρία για το ελληνικό κοινό να δει σπάνια έργα ευρωπαϊκής τέχνης, πίνακες και γλυπτά διάσημων καλλιτεχνών μαζί με αντικείμενα από Ανατολή και Δύση, έργα μικροτεχνίας, εφαρμοσμένων και διακοσμητικών τεχνών. Ανάμεσα στα 160 αντικείμενα τέχνης που μας στέλνουν οι Ρώσοι είναι 34 ελαιογραφίες, 3 ακουαρέλες, 9 γλυπτά, περισσότερα από 10 χρυσά σκυθικά αντικείμενα, περίτεχνα χρυσά κοσμήματα ελληνικής τέχνης, αντικείμενα από την Ανατολή, όπως το περίφημο αρωματοδοχείο από την Ινδία με χρυσό, διαμάντια και ρουμπίνια, θρησκευτικά σκεύη, κοσμηματοθήκες, κ.ά. Μαζί τους θα εκτεθούν «βαριά» έργα της ευρωπαϊκής τέχνης. Ανάμεσά τους είναι οι ελαιογραφίες «Αφροδίτη και Αδωνις» (1610-1611) του Πέτερ Πάουλ Ρούμπενς, του σημαντικότερου Φλαμανδού ζωγράφου, αλλά και το «Πορτρέτο της λαίδης Jane Goodwind» του συμπατριώτη του Αντονι βαν Ντάικ, «Πέτρος και Παύλος» (1587-1592) του δικού μας Δομήνικου Θεοτοκόπουλου, «Ανάπαυση κατά τη φυγή στην Αίγυπτο με την Αγία Ιουστίνη» (1529-1530) του Βενετσιάνου Λορέντζο Λότο, «Η άμωμος σύλληψις» (1645-1655) του Ισπανού Βαρθολομαίου Εστεμπαν Μουρίγιο, «Εσθήρ ενώπιον Ασουήρου», του Γάλλου Νικολά Πουσέν, που θεωρείται από τους σημαντικότερος του κλασικού γαλλικού μπαρόκ, «Το Παλάτι της Αθήνας» του Γερμανού Λέο φον Κλενζέ, ο «Βάκχος» του πρώτου μισού του 17ου αιώνα από τον κύκλο του Καραβάτζιο, έργα του Ευγένιου Ντελακρουά, κ.ά. Επίσης γλυπτά όπως το «Ερως και Ψυχή» (1801-1803), το μαρμάρινο σύμπλεγμα του Ιταλού Αντόνιο Κανόβα, «Ερως και Ψυχή» (1905) του Ροντέν, κ.ά. Η έκθεση είναι από τις σημαντικότερες της σεζόν που θα φιλοξενηθούν στην Αθήνα και διοργανώνεται ως ανταποδοτικό όφελος από το Ερμιτάζ όπου εκτίθενται (έως τον Οκτώβριο) 120 βυζαντινές αρχαιότητες υψηλής καλλιτεχνικής ποιότητας από μουσεία και συλλογές της Ελλάδας. Σχεδόν το σύνολο των εξόδων της έκθεσης (συσκευασία, μεταφορά, ασφάλεια έργων -εκ των οποίων ορισμένα είναι πολλών εκατομμυρίων ευρώ-, κ.ά.) καλύπτεται από τη ρωσική πλευρά, ενώ εμείς έχουμε την υποχρέωση για έκδοση καταλόγου. Θυμίζουμε ότι το Ερμιτάζ στην Αγία Πετρούπολη θεωρείται το μεγαλύτερο μουσείο, ένα από τα παλαιότερα και κατέχει σπουδαίες συλλογές από όλο τον κόσμο και όλες τις περιόδους της Ιστορίας. Ενα ελάχιστο δείγμα από τις μόνιμες συλλογές του, μία μικρογραφία του Ερμιτάζ, θα δούμε στην Αθήνα. «Σημαντική» χαρακτήρισε τη διοργάνωση η γενική γραμματέας του υπουργείου Πολιτισμού Μαρία Ανδρεαδάκη-Βλαζάκη. «Το Ερμιτάζ μάς ανταποδίδει την έκθεση που γίνεται εκεί με σημαντικά έργα από τις συλλογές του, τα οποία προέρχονται από ευρύ πολιτιστικό φάσμα από την αρχαιότητα έως τους νεότερους χρόνους». Να σημειώσουμε ότι είναι από τις σπάνιες φορές που το υπουργείο Πολιτισμού πετυχαίνει να διοργανώσει έκθεση στο πνεύμα της αμοιβαιότητας, αφού συνήθως στέλνουμε εμείς δικά μας έργα τέχνης αλλά δεν ανταποδίδονται με αντίστοιχα σπουδαία εκθέματα για το ελληνικό κοινό. Το Κεντρικό Αρχαιολογικό Συμβούλιο έδωσε ομόφωνα την έγκρισή του για την παρουσίαση των έργων στο Βυζαντινό & Χριστιανικό Μουσείο. Οπως και για τον δανεισμό 21 έργων από το Βυζαντινό και Χριστιανικό Μουσείο, το Μουσείο Βυζαντινού Πολιτισμού, το Μουσείο Μπενάκη και μία ιδιωτική συλλογή, προκειμένου να παρουσιαστούν στην Κρατική Πινακοθήκη Tρετιακόφ της Μόσχας, στο πλαίσιο έκθεσης με τον τίτλο «Βυζαντινή Τέχνη από την Ελλάδα» (25/10/2016 - 9/1/2017). Η διοργάνωση γίνεται σε συνεργασία με τη Γενική Γραμματεία Ερευνας και Τεχνολογίας του ελληνικού υπουργείου Παιδείας. Στο πλαίσιό της πραγματοποιείται συμπόσιο με θέμα τον «Ησυχασμό» και workshop για τη συντήρηση βυζαντινών εικόνων με τη συμμετοχή Ελλήνων επιστημόνων, βυζαντινολόγων, συντηρητών κ.ά.",https://www.efsyn.gr/tehnes/art-nea/82396_ena-mikro-ermitaz-stin-athina
Culture,efsyn.gr,Η Εθνική Πινακοθήκη σε νέα τροχιά,"21.09.2016, ",Βασιλική Τζεβελέκου,"Το μοντέρνο κέλυφος, με κυρίαρχο στοιχείο το γυαλί, θα κλείνει εντός του την Εθνική Πινακοθήκη-Μουσείο Αλεξάνδρου Σούτζου του μέλλοντός μας, του 21ου αιώνα, που σε τίποτα δεν θα θυμίζει την παλιά λιτή φόρμα της. Με υπερδιπλάσιους χώρους, τεράστιες καινοτομίες στις ανακαινισμένες αίθουσες, όπως οι ψηφιακές νησίδες πληροφόρησης, για πρώτη φορά μόνιμη έκθεση χαρακτικής και σχεδίων, πολλαπλάσια έργα (άνω των 1.000 έναντι των 400 που εξετίθεντο), το μουσείο εκσυγχρονίζεται μετά την επέκτασή του. Η «Λαϊκή Αγορά», το μνημειακών διαστάσεων έργο του Παναγιώτη Τέτση, θα βρίσκεται στην αίθουσα υποδοχής (θα φέρει το όνομά του) των επισκεπτών, οι οποίοι όταν θα μετακινούνται από όροφο σε όροφο από τη σπειροειδή ράμπα θα ατενίζουν την πόλη από τις γυάλινες επιφάνειες. «Η “Λαϊκή Αγορά” σηματοδοτεί την ιδεολογία του μουσείου. Οπως το λαϊκό δρώμενο συγκεντρώνει αταξικά όλο τον κόσμο, έτσι και η Εθνική Πινακοθήκη ανήκει σε όλο τον κόσμο. Πρόκειται για δυναμικό, ζωντανό έργο με χρωματική ευωχία και μηνύματα αισιοδοξίας», λέει στην «Εφ.Συν.» η Μαρίνα Λαμπράκη-Πλάκα. Χαρακτηρίζει «αίθουσα-μαγνήτη για τον κόσμο» τον χώρο υποδοχής των 910 τ.μ. με ψηφιακές εγκαταστάσεις, πωλητήριο, αλληλοδιαδραστικό τραπέζι ξενάγησης, παιχνίδια-ψηφιακά εκπαιδευτικά προγράμματα. «Θα είναι τεράστια, φωτεινή, χαρούμενη αίθουσα, ένα σαλόνι ψηφιακής πληροφόρησης». Από εκεί θα κατανέμεται το κοινό στις μόνιμες συλλογές, στις περιοδικές εκθέσεις, στο αμφιθέατρο των 350 θέσεων, στο εστιατόριο του 3ου ορόφου με την άπλετη θέα και ανοιχτό όλες τις ώρες, καθώς θα διαθέτει ανεξάρτητη είσοδο. Ενα δεύτερο καφέ θα λειτουργεί στον κήπο και από την οροφή θα ρέει νερό εις ανάμνηση του Ιλισού που κυλούσε κάποτε. Τα εργοτάξια δουλεύουν στο φουλ ώστε η επέκταση (2012) να ολοκληρωθεί το 2018. Τα εγκαίνια προσδιορίζονται το 2019. «Το έργο είναι εξασφαλισμένο. Το κόστος των 32 εκατομμυρίων ευρώ απορροφάται από το ΕΣΠΑ μαζί με τα 13 εκατομμύρια της δωρεάς του Ιδρύματος Σταύρος Νιάρχος» λέει η κ. Λαμπράκη. Οσο για τη χρηματοδότηση της επανέκθεσης «έχουμε το δικαίωμα να ξαναμπούμε στο ΕΣΠΑ. Θα λείπουν πόροι, αλλά ελπίζουμε να τα βολέψουμε. Ο κόσμος αγαπάει την Πινακοθήκη. Εχει τραβήξει την προσοχή και έτσι δημιουργείται ανταπόκριση». Εξάλλου κατά τη διάρκεια της θητείας της ξεπέρασαν τα 5,5 εκατομμύρια οι επισκέπτες. «Δεν έχω καμία αγωνία. Υπάρχει διάθεση. Μας βοηθάει το υπουργείο Πολιτισμού, οι τεχνικές υπηρεσίες, οι χορηγοί μας». Το Συμβούλιο Μουσείων ενέκρινε ομόφωνα τη μουσειολογική-μουσειογραφική προμελέτη που παρουσίασε η ίδια και ο αρχιτέκτονας Γιώργος Παρμενίδης. Με την ολοκλήρωση το υφιστάμενο κτίριο των 9.720 τ.μ. αποκτά άλλα 11.040 τ.μ., υπερδιπλασιάζοντας τους χώρους σε 20.760 τ.μ. Το μουσείο αποκτά 2.230 τ.μ. πρόσθετες αίθουσες για μόνιμες και περιοδικές εκθέσεις, 1.645 τ.μ. αποθήκες, βιβλιοθήκη κ.ά. Από τα 20.000 ζωγραφικά, γλυπτά, χαρακτικά έργα, εγκαταστάσεις των συλλογών θα εκτεθούν με πρωτοποριακό τρόπο περισσότερα από 1.000. Σε μεγάλα πανό θα βρίσκονται τα σημαντικότερα που θα σηματοδοτούν τις περιόδους στις ενότητες: Μεταβυζαντινή Τέχνη και Δομήνικος Θεοτοκόπουλος («Ταφή του Χριστού», «Αγιος Πέτρος», «Συναυλία των Αγγέλων»), Επτανησιακή Σχολή, Ζωγραφική του Ελεύθερου Ελληνικού Κράτους: 19ος αιώνας (Χρόνια Βασιλείας Οθωνα, Αστική Τάξη και Ζωγράφοι: 1862-1900), 20ός αιώνας προς έναν Ελληνικό Μοντερνισμό (νέα ρεύματα Βιέννη, Μόναχο, Παρίσι, Προς έναν Ελληνικό Υπαιθριστικό Μοντερνισμό), Μεσοπόλεμος (Μικρασιατική Καταστροφή, Μοντερνισμός, Παράδοση), Μεταπολεμική Τέχνη (Αφαίρεση 1950-1960, Νέες Τάσεις), Δυτικοευρωπαϊκή Ζωγραφική. Επίσης μόνιμη έκθεση Δυτικοευρωπαϊκής, Ελληνικής Χαρακτικής και Σχέδια 19ου & 20ού αιώνα. Ανάμεσα στα σημαντικά έργα δυτικοευρωπαϊκής τέχνης είναι η παρουσίαση, για πρώτη φορά μαζί με το εμβληματικό έργο του Ντελακρουά «Επεισόδιο του Ελληνικού Αγώνα» (1856), της μνημειακής σύνθεσης (8,5 μ.μ.) «30ή Μαρτίου» του Σαρλ Λουί Λουσιέν Μίλερ.",https://www.efsyn.gr/tehnes/art-nea/83200_i-ethniki-pinakothiki-se-nea-trohia
Culture,efsyn.gr,«Χρέος μας είναι η ανάσταση σε αυτή τη ζωή»,"22.12.2016, ",Βασιλική Τζεβελέκου,"Οι μικρές φλογίτσες στα μακρόστενα τελάρα και τα καντήλια με το γαλήνιο φως, τα καλοφτιαγμένα πρόσφορα στη μνήμη εκείνων που έφυγαν, τα πορτρέτα των αγαπημένων οικείων, οι καρποί και τα δέντρα της ελιάς, τα κυπαρίσσια, οι φλόγες των κεριών και η σελήνη σε όλες τις φάσεις της από «νυχάκι» μέχρι ολοστρόγγυλο φεγγάρι... Εργα του  Χρήστου Μποκόρου  από όλες τις περιόδους της δουλειάς του, ακόμα και πριν ή κατά τη διάρκεια της μαθητείας του στην Ανωτάτη Σχολή Καλών Τεχνών, παρουσιάζονται στην αναδρομική έκθεση «Οψεις Αδήλων» στο Μουσείο Μπενάκη στην Πειραιώς. Εργα καθαρής και εξαιρετικής ζωγραφικής, από αυτά που καταλαβαίνουν οι πάντες και διατηρούν σε όλο το μεγαλείο την υπέρβαση της τέχνης, την ακρίβεια και τη δεξιοτεχνία στην αναπαράσταση, ό,τι αναγνωρίζεται δηλαδή σαν ζωγραφικό ιδίωμα του Χρήστου Μποκόρου, έχουν πάρει τις θέσεις τους. Προς τέρψη του βλέμματος αλλά και ως βατήρας για σκέψη, περισυλλογή και αναστοχασμό. Με ξεχωριστή σημασία για τη σύγχρονη ελληνική τέχνη, το έργο του χαρακτηρίζεται από την ποιότητα της ζωγραφικής, τα συναισθήματα και την υπαρξιακή κατάθεση. Η πρώτη αίθουσα περιλαμβάνει έργα από τα χρόνια της μαθητείας στην Ανώτατη Σχολή Καλών Τεχνών (1983-1989) και λίγο νωρίτερα, καθώς φιλοξενεί το πορτρέτο της αδελφής του όπως το απέδωσε το 1983. Ωστόσο η έκθεση ξεκινάει από τα δύο πορτρέτα των γιων του, του Θωμά και του Στάμου, τα οποία -αν και άψογα- είναι ανολοκλήρωτα για τον ζωγράφο. «Ξεπέρασα την αγωνία μου να δείξω ότι ζωγραφίζω καλά», λέει ο ίδιος. Στη δεύτερη ενότητα παρουσιάζονται έργα απ' όλη τη διαδρομή του. Αναφερόμενος στην ελιά είπε: «Είναι το σύμβολο της πατρίδας μας που με γοήτευε πάντα. Το ύστατο προϊόν της ελιάς είναι το φως στο καντηλάκι». Στην ενότητα με τα πρόσφορα για την εκκλησία, ενθυμούμενος τις προσωπικές μνήμες από το σπίτι στη γενέτειρά του στο Αγρίνιο, ανέφερε πως «η μητέρα μου τα τύλιγε στις καλύτερες πετσέτες με τα κεντήματα». Ανάμεσα στα έργα βρίσκεται το πορτρέτο του πατέρα του, Θωμά, φόρος τιμής στη μνήμη του, καθώς «με οδήγησε σε βαθιά ξέφωτα της Ιστορίας, προσπαθώντας να αναστήσει ένα βαθύτερο νόημα στην αγάπη για τη ζωή και τον τόπο μας». Μιλώντας για την ενότητα «Υπέρ ελευθερίας πεσόντων», θυμήθηκε πως «από παιδί ένιωθα τον αέρα να ραπίζει το πρόσωπό μου και το ανέμισμα μια άυλης σημαίας που άφησαν πίσω τους αυτοί που χάθηκαν για την ελευθερία λαχταρώντας μια καλύτερη ζωή. Μια χαρμολύπη με έσπρωχνε μπροστά». Πρόσθεσε δε, «χρέος μας είναι η ανάσταση όχι σε μια άλλη ζωή. Αλλά να υψώσουμε το ανάστημά μας σε αυτή τη ζωή, να προσεγγίσουμε κάτι υψηλό. Αυτή είναι μια πρόκληση που δεν τελειώνει ποτέ». Παράλληλα με την αναδρομική έκθεση, το Μουσείο Μπενάκη, στο πλαίσιο των εκδηλώσεων «Ετος 2016: Ελλάδα στη Ρωσία και Ρωσία στην Ελλάδα», παρουσιάζει (12/12 - 29 Ιανουαρίου 2017) στο Μουσείο Μοντέρνας Τέχνης της Μόσχας την έκθεση «Τα Στοιχειώδη» του Χρήστου Μποκόρου. Στα έργα αυτά, ζωγραφίζει και αναδεικνύει όχι τα περιττά αλλά τα αναγκαία και, όπως ο ίδιος είχε πει, «στοχάζομαι μια λιτή ευημερία, τα απολύτως αναγκαία στη ζωή μας. Πώς θα ορθώσουμε το ανάστημά μας, απαλλαγμένοι από τα περιττά». Ηταν η τελευταία ατομική του που είχαμε δει το 2013 στους ίδιους χώρους του Μουσείου Μπενάκη, στην Πειραιώς. Αξίζει να σημειωθεί ότι ο Χρήστος Μποκόρος αναγορεύτηκε από τη Ρωσική Ακαδημία των Τεχνών επίτιμο μέλος της, μια σπουδαία τιμή τόσο για τον καλλιτέχνη όσο και για τη χώρα μας. Παράλληλα κυκλοφορεί η έκδοση «e μερολόγιο» από τις εκδόσεις «Αγρα». Οπως σημειώνει ο ζωγράφος, «πάει καιρός που μ' έσπρωχναν φίλοι και γνωστοί ν' ανοίξω μια σελίδα στο fb για να ενημερώνονται όσοι θέλανε να μάθουν για τα έργα και τις εκθέσεις μου μιας και δεν πολυκυκλοφορώ... Ετσι άρχισα να δημοσιεύω αραιά και πού αυτά που έκανα και να που κατάληξε ημερολόγιο... Απ' το πρόσχημα της δυνητικής επικοινωνίας απέμεινε η καταγραφή ημερών, έργων και εικόνων. Τυπωμένα τώρα σε βιβλίο, σαρκωμένα σε ύλη, εκδόθηκαν επ' ευκαιρία της αναδρομικής έκθεσης, αφιερωμένα μ' ευγνωμοσύνη στους διαδικτυακούς φίλους που με συντρόφευαν στη φωτισμένη οθόνη του ηλεκτρονικού κενού» (376 σελίδες, 19 ευρώ). Η έκθεση στο Μουσείο Μπενάκη (Πειραιώς 138) θα διαρκέσει έως το τέλος του Φεβρουαρίου 2017. ",https://www.efsyn.gr/tehnes/art-nea/94216_hreos-mas-einai-i-anastasi-se-ayti-ti-zoi
Culture,efsyn.gr,Η Αθήνα ξενυχτά με πολιτισμό,"04.10.2018, ",Βασιλική Τζεβελέκου,"Αύριο βράδυ η Αθήνα ξενυχτά και περιμένει τους κατοίκους και τους επισκέπτες της να περιπλανηθούν από τη δύση του ήλιου μέχρι τα ξημερώματα του Σαββάτου, για να ανακαλύψουν την πόλη αλλιώς... Πολιτιστικοί φορείς και οργανισμοί, μέλη του Δικτύου Πολιτισμού του Δήμου Αθηναίων συμμετέχουν στη «Νύχτα Πολιτισμού». Ανοίγουν τις πόρτες τους για να υποδεχτούν τους «νυχτερινούς» επισκέπτες με εικαστικά, μουσική, αναγνώσεις ποίησης και πεζογραφίας, κυνήγι θησαυρού, θέατρο, λογοτεχνικά παιχνίδια στον δημόσιο χώρο, performances κ.ά. Καταξιωμένοι δημιουργοί διαβάζουν αγαπημένα κείμενα σε φημισμένες γωνιές, αρχαιολογικούς χώρους, πλατείες, τοπόσημα. Παράλληλα η Art Athina και ο Πανελλήνιος Σύνδεσμος Αιθουσών Τέχνης οργανώνουν το Gallery Night με τη συμμετοχή περισσότερων από 20 γκαλερί. Ο χάρτης των εκδηλώσεων και το πρόγραμμα: www.athens2018.gr και www.athensculturenet.com.",https://www.efsyn.gr/tehnes/art-nea/166857_i-athina-xenyhta-me-politismo
Culture,efsyn.gr,"Τα έργα ήρθαν, η διευθύντρια φεύγει;","28.11.2017, ",Βασιλική Τζεβελέκου,"Τα 39 καινούργια αποκτήματα του Εθνικού Μουσείου Σύγχρονης Τέχνης, έργα τέχνης 33 Ελλήνων και ξένων καλλιτεχνών, επιλογές της διευθύντριας Κατερίνας Κοσκινά (οι οποίες συνολικά ανέρχονται στα 150 έργα της περιόδου 2014-2017), παρουσίασε χθες η ίδια και οι συνεργάτες της. Πλήθος επισκέπτες κατέκλυσαν τους χώρους του ΕΜΣΤ με την εύλογη απορία αν η εκδήλωση είχε και τον χαρακτήρα του αποχαιρετισμού ή αν πρόκειται για την έναρξη μιας καινούργιας περιόδου αφού ως γνωστόν η θητεία της Κατερίνας Κοσκινά και του Διοικητικού Συμβουλίου ολοκληρώνεται σήμερα. Και τώρα τι; Ολα πάλι μετέωρα; Η υπουργός Πολιτισμού Λυδία Κονιόρδου, και σε αυτή την περίπτωση, δεν βιάζεται να αποκαλύψει τις αποφάσεις της. Τι μέλλει γενέσθαι; Θα ανανεωθεί η θητεία της Κατερίνας Κοσκινά, η οποία σημειωτέον έχει προσφύγει στο Συμβούλιο της Επικρατείας ζητώντας πλήρη τετραετή θητεία ή θα αναλάβει καινούργιο πρόσωπο; Η θέση θα προκηρυχθεί και σ' αυτή την περίπτωση πως είναι δυνατόν να ελεγχθούν άμεσα οι φάκελοι ώστε το ΕΣΜΤ να λειτουργήσει το πρώτο εξάμηνο του 2018, όπως εκτίμησε πρόσφατα η Λυδία Κονιόρδου; Το υπουργείο Πολιτισμού έχει προτείνει στην Κατερίνα Κοσκινά την παραμονή στη θέση της για ένα χρόνο ώστε να ανοίξει το ΕΜΣΤ και στη συνέχεια να παραιτηθεί. Κάτι το οποίο, φυσικά, δεν δέχτηκε καθώς το ίδιο συνέβη τις δύο προηγούμενες φορές. Τόσο τον Δεκέμβριο του 2014, όταν ο τότε υπουργός Πολιτισμού Κώστας Τασούλας την διόρισε για έναν χρόνο, δηλαδή μέχρι τη λήξη της θητείας της προηγούμενης διευθύντριας Αννας Καφέτση, όσο και τον Ιανουάριο του 2016 όταν ο Αριστείδης Μπαλτάς την όρισε με ΦΕΚ διευθύντρια επίσης για ένα χρόνο, έως τη λήξη της θητείας του Δ.Σ. Η Κατερίνα Κοσκινά περιμένει τις αποφάσεις του υπουργείου Πολιτισμού και ελπίζει να τηρηθεί η νομιμότητα, δηλαδή να ανανεωθεί κανονικά η θητεία της καθώς έχει να επιδείξει έργο κατά τη διάρκεια της δύσκολης παραμονής της στη θέση της διευθύντριας. Υπογράφηκε ο εσωτερικός κανονισμός, το ΕΜΣΤ έχει προσλάβει προσωπικό και λειτουργεί πλέον με 58 άτομα, ολοκληρώθηκε με επιτυχία η διοργάνωση με την documenta 14, διεκδικεί και πάλι τη δωρεά του Ιδρύματος Σταύρος Νιάρχος ύψους 3 εκατ. ευρώ, απαραίτητη για την έναρξη της λειτουργίας του ΕΜΣΤ. Μέσα σε αυτή την ατμόσφαιρα παρουσιάστηκαν χθες στο κοινό τα νέα αποκτήματα με τα οποία προικίζεται η μόνιμη συλλογή του. «...Η πρώτη επιλογή από τα Νέα Αποκτήματα (2014 -2017) σηματοδοτεί την ενίσχυση της συλλογής και την έναρξη ενός νέου διαλόγου με την ευρύτερη πολιτιστική και εικαστική παραγωγή εντός και εκτός του ΕΜΣΤ και φέρνει το Μουσείο πιο κοντά στον τελικό του στόχο, το άνοιγμα των χώρων των μόνιμων συλλογών του» έγραφε μεταξύ άλλων η ανακοίνωση. Ετσι η μόνιμη συλλογή διευρύνθηκε με 150 έργα, φτάνοντας αισίως στα 1.150 συνολικά. Τα έργα που παρουσιάζονται ανήκουν στους καλλιτέχνες: Νίκο Αλεξίου, Φράνσις Αλις, Ζιάντ Αντάρ, Ευγενία Αποστόλου, Κουτλούγκ Αταμάν, Κώστα Βαρώτσο, Λυδία Δαμπασίνα, Λίνα Θεοδώρου, Κατερίνα Θωμαδάκη - Μαρία Κλωνάρη, Λίζη Καλλιγά, Ελένη Καμμά, Πιοτρ Κοβάλσκι, Τζοζέφ Κοσούτ, Γιάννη Κουνέλλη, Γιώργο Λάππα, Στάθη Λογοθέτη, Μαρία Λοϊζίδου, Ανδρέα Λόλη, Μπέρτιγ Μπακ, Μανώλη Μπαμπούση, Κώστα Μπασάνο, Ελένη Μυλωνά, Ηλία Παπαηλιάκη, Αρτεμη Ποταμιάνου, Αρη Προδρομίδη, Σαντιάγκο Σιέρα, Νίκο Τρανό, Δημήτρη Τζαμουράνη, Παντελή Χανδρή, Τζοάνα Χατζηθωμά & Χαλίλ Γιορεΐγκε, Μαρκ Χατζηπατέρα, Χρύσα, Αλέξανδρο Ψυχούλη. Την έκθεση επιμελήθηκε η Κατερίνα Κοσκινά μαζί με την επιμελητική ομάδα των: Δάφνης Βιτάλη, Ελένης Γανίτη, Αννας Μυκονιάτη, Τίνας Πανδή, Σταμάτη Σχιζάκη. Η έκθεση των νέων αποκτημάτων θα παραμείνει στο ΕΜΣΤ μέχρι τις 28 Ιανουαρίου 2018. Παράλληλα συνεχίζεται στον χώρο περιοδικών εκθέσεων στο ισόγειο η έκθεση «Face Forward... into my home» που εγκαινιάστηκε πριν από λίγες ημέρες και εστιάζει σε ιστορίες προσφύγων που αναγκάστηκαν να αφήσουν τις πατρίδες τους και προσπαθούν να ξεκινήσουν τη ζωή τους στην Αθήνα. ",https://www.efsyn.gr/tehnes/art-nea/131870_ta-erga-irthan-i-dieythyntria-feygei
Culture,efsyn.gr,Ενας κλασικός της αφαίρεσης στον Πόρο,"28.04.2018, ",Βασιλική Τζεβελέκου,"Φίλος του Μαγκρίτ και του Ερνστ, με εκθέσεις από τη Νέα Υόρκη ώς την Τεχεράνη, συνδύασε τη φόρμα των κλασικών γλυπτών με τη λιτότητα της αφαίρεσης και αποθέωσε το χρώμα βάζοντας την προσωπική του σφραγίδα στη σύγχρονη διεθνή πρωτοπορία. Μια διπλή έκθεση, η πρώτη που διοργανώνεται μετά τον θάνατό του, με πρωτοβουλία της Τατιάνας Σπινάρη-Πολλάλη, αφουγκράζεται την αμφιθυμία και τα τοπία της μνήμης του Κώστα Πανιάρα με επιλεγμένα έργα του από το 1960 ώς το 2014 Η διπλή έκθεση-φόρος τιμής στον Κώστα Πανιάρα (1934-2014), η πρώτη που διοργανώνεται μετά τον θάνατο του πρωτοπόρου καλλιτέχνη, παρουσιάζεται στον Πόρο το καλοκαίρι. Εφτά επιζωγραφισμένα γλυπτά από την ενότητα «Αφροδίτη», που δούλευε το διάστημα 2012-2014, εκτίθενται για πρώτη φορά στο Αρχαιολογικό Μουσείο στην έκθεση «Αμφιθυμία της μνήμης». Στην γκαλερί Citronne στήνονται τα «Τοπία της μνήμης», με τον «Σεβαστιανό», το γλυπτό σε φυσικό μέγεθος, να κυριαρχεί ανάμεσα στα επιλεγμένα έργα από το 1960 έως το 2014. Με διεθνή καριέρα, φίλος του Ρενέ Μαγκρίτ και του Μαρξ Ερνστ, γνωστός στον κύκλο των σουρεαλιστών, ο Κώστας Πανιάρας από το Κιάτο της Κορινθίας έζησε στο Παρίσι από τα μέσα της δεκαετίας του ’50 έως τα μέσα του ’70, παρουσίασε έργα του από τη Νέα Υόρκη έως την Τεχεράνη, ταξίδεψε σε Ευρώπη, Αμερική, Περσία και έβαλε την προσωπική σφραγίδα του στη σύγχρονη διεθνή πρωτοπορία. «Αισθάνομαι περήφανη για τη διπλή έκθεση γιατί δεν υπάρχουν πολλοί Ελληνες καλλιτέχνες που διέγραψαν την πορεία του Κώστα Πανιάρα. Τα έργα του υπήρχαν στο ΜΟΜΑ από τότε που ήταν 30 ετών. Εχουμε αναφορές σε εφημερίδες της Νέας Υόρκης που τον συγκρίνουν με τους πρωτοπόρους της εποχής» λέει η Τατιάνα Σπινάρη-Πολλάλη, δρ Ιστορίας της Τέχνης και διευθύντρια της γκαλερί Citronne. Για έκτη συνεχή χρονιά η αίθουσα τέχνης του Πόρου συνεργάζεται με την Εφορεία Αρχαιοτήτων Πειραιώς και Νήσων για την κοινή έκθεση εντός του Αρχαιολογικού Μουσείου Πόρου όπου τα έργα των σύγχρονων καλλιτεχνών συνδιαλέγονται με εκείνα της αρχαιότητας. Η συνεργασία πραγματοποιείται με επιτυχία στο πλαίσιο της Διεθνούς Ημέρας Μουσείων που γιορτάζεται στις 18 Μαΐου. Την επομένη ημέρα (19/5) θα γίνουν τα εγκαίνια των εκθέσεων που οργανώνονται με την υποστήριξη της συντρόφου του, Μέτας Πανιάρα, στους δύο χώρους αντίστοιχα. Οι καλλιτέχνες που παρουσιάζονται σε μουσείο και γκαλερί είναι συνήθως διαφορετικοί. Φέτος ωστόσο η διπλή έκθεση είναι αφιερωμένη στον διεθνή Κώστα Πανιάρα, ο οποίος μέσα από τους δρόμους της αφαίρεσης και με το προσωπικό καλλιτεχνικό του ύφος προσέγγισε τη βαριά ελληνική πολιτιστική κληρονομιά με έργα τα οποία εντάχθηκαν στη διεθνή πρωτοπορία. Παράλληλα αποθέωσε το χρώμα, βασικό στοιχείο της ζωγραφικής και των γλυπτικών συνθέσεων που έκανε επεμβαίνοντας στη φόρμα κλασικών έργων και δημιουργώντας τελικά καινούργια που επιδέχονται διαφορετική ερμηνεία. Ο Κώστας Πανιάρας πίστευε στο αξίωμα της τέχνης του 20ού αιώνα και στην επανάσταση που έφερε ο Marcel Duchamp με τα ready made. Οπως ο ίδιος είχε πει, «στην τέχνη επιτρέπονται τα πάντα... Ζωγράφισα πάνω στα αρχαία αντίγραφα για να τα εντάξω στην ίδια τη ζωγραφική». «Διοργανώνουμε διπλή έκθεση του ίδιου καλλιτέχνη μόνο όταν υπάρχει λόγος. Τα έργα του Κώστα Πανιάρα στην αίθουσα τέχνης λειτουργούν συμπληρωματικά με εκείνα που παρουσιάζονται στο Αρχαιολογικό Μουσείο. Είναι αξιοσημείωτο ότι στην έκθεση ""Η αμφιθυμία της μνήμης"" οι επισκέπτες θα δουν για πρώτη φορά την ενότητα ""Αφροδίτη"" που δούλευε πριν από τον θάνατό του και δεν έχει ξαναπαρουσιαστεί. Ο Πανιάρας ξεκίνησε με τα επιζωγραφισμένα γλυπτά από τη δεκαετία του '80. Πάντα τον ενδιέφερε ο διάλογος με την αρχαιότητα μέσω των κακοποιημένων γύψινων αντιγράφων των συμβόλων της αρχαιότητας» λέει στην «Εφ.Συν.» η Τατιάνα Σπινάρη-Πολλάλη, συνεπιμελήτρια της έκθεσης στο Αρχαιολογικό Μουσείο μαζί με τη Μαρία Γιαννοπούλου, δρα Αρχαιολογίας της ΕΦΑ Πειραιώς και Νήσων. «Από τα σημαντικά θέματα που διαπραγματεύεται η έκθεση είναι η ιστορία της αμφιθυμίας του σύγχρονου καλλιτέχνη με την αρχαιότητα. Ο Πανιάρας είναι διεθνής. Εζησε περισσότερα από 20 χρόνια στο Παρίσι. Διοργάνωσε εκθέσεις σε συνεργασία με τον Αλέξανδρο Ιόλα στην Αμερική, ταξίδεψε και εξέθεσε στην Τεχεράνη. Ηταν καλλιτέχνης που βγήκε από τα γεωγραφικά όρια της χώρας μας. Η αμφιθυμία της μνήμης του καλλιτέχνη όμως από τη μια σε κάνει περήφανο για την καταγωγή που κουβαλάς εντός σου και από την άλλη σε βαραίνει. Νομίζω ότι με αυτό το σκεπτικό δούλεψε για πολύ καιρό στην καριέρα του. Στα γλυπτά του από τη μια διχοτομεί τα έργα και από την άλλη τα πολλαπλασιάζει, όπως το κεφάλι της ""Υγείας""». Η διπλή έκθεση είναι φόρος στη μνήμη του Κώστα Πανιάρα; ρωτάμε την Τατιάνα Σπινάρη. «Ο Πανιάρας είναι πολύ σημαντικός σύγχρονος καλλιτέχνης. Πάντα θαύμαζα τη δουλειά του. Γνωριζόμασταν προσωπικά και συχνά σκεφτόμασταν το ενδεχόμενο της έκθεσης. Ηθελα λοιπόν πολύ να την κάνω. »Ηταν φίλος του Μαρξ Ερνστ, του Ρενέ Μαγκρίτ και πολλών σουρεαλιστών, γνωρίστηκε με τον Τζακομέτι και με όλη την πρωτοπορία του Παρισιού στα τέλη του '50 - αρχές '60, τότε που η δουλειά του πήρε ουσιαστικά τη στροφή προς την αφαίρεση. Το μη παρασταστικό κίνημα τον επηρέασε βαθύτατα. Ωστόσο βλέποντας κανείς τα πρώτα παραστατικά έργα του, όπως τις ακουαρέλες που εκθέτουμε στη Citronne, διαπιστώνει ότι πάντα είχε την τάση προς την αφαίρεση η οποία εντείνεται με την παραμονή του στο Παρίσι. Παράλληλα τον ενδιαφέρουν τα ψηφιδωτά της Ραβένας και τα χρώματα, τα μπλε, τα χρυσά, τα κόκκινα βυζαντινά που ενσωματώνει στα έργα του». Στην ατομική του έκθεση στη Citronne οι επισκέπτες θα δουν μια συμπληρωματική ενότητα. «Ορισμένα επιζωγραφισμένα γλυπτά, όπως το γνωστό ""Ο Σεβαστιανός"" σε φυσικό μέγεθος, το οποίο επηρεάζεται από τις εικόνες των Κούρων της αρχαιότητας. Σε αυτό βλέπουμε ολόκληρη την πολιτισμική παράδοση από την αρχαιότητα, τα χρόνια του χριστιανισμού μέχρι τη σύγχρονη τέχνη» μας λέει η Τατιάνα Σπινάρη και όπως γράφει στο εισαγωγικό κείμενο του καταλόγου: «Στην αίθουσα τέχνης παρουσιάζουμε μια ευρύτερη ενότητα, χρονικά και θεματικά, η οποία περιλαμβάνει επιζωγραφισμένα γλυπτά, από κοινού με δισδιάστατα ζωγραφικά έργα σε καμβά και χαρτί. Με αυτόν τον τρόπο, τα εκτιθέμενα έργα εντάσσονται στο γενικότερο πλαίσιο της καλλιτεχνικής του δημιουργίας. Αλλωστε, ο καλλιτέχνης θεωρεί τα επιζωγραφισμένα γλυπτά ως ζωγραφικά έργα· δηλαδή, τα αντίγραφα των γλυπτών αποτελούν μία άλλη ζωγραφική επιφάνεια. Στην γκαλερί, επομένως, παρουσιάζονται μαζί ζωγραφικά έργα σε καμβά και σε γλυπτική επιφάνεια, όπως συνήθιζε ο ίδιος. »Η έκθεση ""Τοπία της μνήμης"" λοιπόν περιλαμβάνει τρεις επιμέρους ενότητες. Η πρώτη παρουσιάζει ορισμένα από τα τελευταία έργα του τα οποία ανήκουν στη μεγάλη ενότητα “Η θέα”, μια οπτική αναδρομή στον χώρο και στον χρόνο, με αναφορές σε προσωπικές μνήμες τοπίων. Κυριαρχούν η θάλασσα του Κορινθιακού κόλπου, η φύση και ο ουρανός, νοερές εικόνες από τον τόπο της καταγωγής του. Η δεύτερη περιλαμβάνει επιζωγραφισμένα γλυπτά, στο πνεύμα και την αντίληψη που συναντούμε και στο Αρχαιολογικό Μουσείο. Τα πρώτα επιζωγραφισμένα γλυπτά χρονολογούνται από την αρχή της δεκαετίας του 1980 και χειρίζονται, σχεδόν αποκλειστικά, θέματα μνήμης: «Η μνήμη» (1984), « Η μνήμη της νύχτας» (1984), «Τριπλή μνήμη της Σικυώνας» (1984). Πολλά από τα έργα αυτά επανεμφανίζονται στις επόμενες δεκαετίες, επί παραδείγματι ο «Σεβαστιανός» (1985 και 1993) -μερικές φορές με μια δραματική μεταμόρφωση, όπως το πλήρες, αλλά διχοτομημένο κεφάλι του Αλεξάνδρου (1983). Τέλος, η τρίτη υπο-ενότητα εκθέτει παλαιά έργα τα οποία δείχνουν φανταστικά τοπία και αφηρημένες φόρμες. Διαπιστώνεται η σταδιακή απομάκρυνση από το συγκεκριμένο, νατουραλιστικό στοιχείο στην αφαίρεση. Τα έργα αυτά, λιγότερο ή και καθόλου γνωστά στην Ελλάδα, δείχνουν το νήμα μιας καλλιτεχνικής πορείας ώς την καταληκτική της φάση. Στα έργα της δεκαετίας 1960 διακρίνεται επίσης το στοιχείο του “τυχαίου”, ένα πραγματικό συγκεκριμένο υλικό το οποίο εντάσσεται και αναπλάθεται μέσα στην καλλιτεχνική δημιουργία». Τα έργα του Κώστα Πανιάρα χαρακτηρίζονται από χειρονομιακή γραφή, ρευστότητα, μνημειακή διάσταση και έντονα χρώματα, μονοχρωματικά κόκκινα ή με έντονες αντιθέσεις που έλκουν τον θεατή να εστιάσει στις αναζητήσεις του καλλιτέχνη. ΤΑΤΙΑΝΑ ΣΠΙΝΑΡΗ-ΠΟΛΛΑΛΗ Η λειτουργία της γκαλερί Citronne στον Πόρο είναι σημείο αναφοράς και συνάντησης για καλλιτέχνες, επιμελητές, συλλέκτες, φιλότεχνους κατά τη διάρκεια του καλοκαιριού. Με 13 χρόνια λειτουργίας υπό τη διεύθυνση της Τατιάνας Σπινάρη - Πολλάλη, δρος Ιστορίας της Τέχνης, συστήνει και παρουσιάζει κυρίως Ελληνες καλλιτέχνες της διεθνούς πρωτοπορίας. Το όνομά της παραπέμπει στο Λεμονοδάσος, που αυτή την εποχή είναι στα καλύτερά του με τα ανθισμένα δέντρα και τις μεθυστικές μυρωδιές, ενώ φιλοξενείται στο οίκημα νησιωτικής αρχιτεκτονικής του 18ου αιώνα. Οι υψηλού επιπέδου εκθέσεις που διοργανώνει όλα τα χρόνια έχουν κερδίσει το στοίχημα. Ωστόσο μια αίθουσα τέχνης έχει πρωτίστως εμπορικό χαρακτήρα. Πώς καταφέρνει να συνδυάζει τα δύο στοιχεία; ρωτάμε την κ. Σπινάρη-Πολλάλη. «Είναι παράδοξο. Η Citronne είναι εμπορικός χώρος, αλλά ποτέ, ειλικρινά, δεν έχω διοργανώσει μια έκθεση για εμπορικούς λόγους. Με ενδιαφέρει ο παιδαγωγικός ρόλος που μπορεί να παίξει. Θεωρώ ότι μόνο έτσι μπορούν να δημιουργηθούν πετυχημένες εκθέσεις. Ο κόσμος το καλό έργο το βλέπει, το διακρίνει. Τα καλά έργα ενός καλλιτέχνη είναι διαμάντια που λάμπουν». Και προσθέτει: «Η γκαλερί έχει παράδοση πλέον ότι φιλοξενεί ξεχωριστούς καλλιτέχνες και τα καλύτερα έργα τους. Κι αυτό μακροπρόθεσμα λειτουργεί. Για παράδειγμα, στην έκθεση του Κώστα Πανιάρα δείχνουμε έργα-ορόσημα της πορείας του, έργα σημαντικά και σπάνια. Σε αυτό το πλαίσιο και σε συνδυασμό με την έκθεση στο Αρχαιολογικό Μουσείο του Πόρου επιχειρούμε να φωτίσουμε την εικαστική αναζήτηση του σπουδαίου καλλιτέχνη και τη σύνθετη προσωπικότητά του» . Η γκαλερί Citronne φέτος εστιάζει τις εκθέσεις της στη θεματική «Μνήμη». Στη συνέχεια θα παρουσιάσει την ομαδική έκθεση με τα έργα σύγχρονων καλλιτεχνών. Ο Γιάννης Αδαμάκος, ο Τάσος Μαντζαβίνος, ο Αγγελος Παπαδημητρίου και ο Γιάννης Ψυχοπαίδης συνοικούν με τον Κώστα Πανιάρα και παρουσιάζουν «Οψεις της μνήμης», ο καθένας με τη διαφορετική προσωπική του οπτική και ερμηνεία (21 Ιουλίου - 30 Σεπτεμβρίου 2018).  ",https://www.efsyn.gr/tehnes/eikastika/148765_enas-klasikos-tis-afairesis-ston-poro
Culture,efsyn.gr,Και η ούγια να γράφει...,"19.01.2018, ",Βασιλική Τζεβελέκου,"Οι Κλωστές Πεταλούδα, η Πειραϊκή Πατραϊκή, οι εγχώριες γαλακτοκομικές μονάδες παραγωγής και το πρώτο ξυλάκι παγωτό... Οι ελληνικές βιομηχανίες κάθε είδους που άνθησαν τις περασμένες δεκαετίες, άλλες ενεργές μέχρι σήμερα και άλλες μη, ζωντανεύουν μέσα από 800 αντικείμενα, μηχανήματα, πρώτες ύλες, φωτογραφίες, αφίσες, σπάνια έγγραφα, οπτικοακουστικό υλικό, ιστορικά κείμενα στην έκθεση «160 χρόνια made in Greece. Βιομηχανία, πρωτοπορία, καινοτομία». Εγκαινιάστηκε χθες στην Τεχνόπολη (διάρκεια έως την 25η Μαρτίου) που συνδυάζει ιδανικά τους ανοιχτούς χώρους περιήγησης και τις ατμοσφαιρικές αίθουσες. Η Τεχνόπολη Δήμου Αθηναίων και το Βιομηχανικό Μουσείο Φωταερίου, έναν χρόνο μετά τη διοργάνωση «GR80s. Η Ελλάδα του Ογδόντα», παρουσιάζουν την καινούργια ιστορική έκθεση αναδεικνύοντας για πρώτη φορά τη βιομηχανική ανάπτυξη στη χώρα, την περίοδο 1860-1970 και την εξέλιξή της μέχρι σήμερα. Σε ποιο εργοστάσιο ανήκουν τα κτίρια της Ανώτατης Σχολής Καλών Τεχνών; Γιατί το λευκό χρώμα τοίχου στην Ελλάδα έχει περισσότερες αποχρώσεις από άλλες χώρες; Πότε συσκευάστηκε για πρώτη φορά το αλεύρι; Ποιο αυτοκίνητο κατασκευάστηκε στη Σύρο; Ποιο εργοστάσιο φώτισε τους δρόμους της πρωτεύουσας; Ποιος είναι ο 13ος άθλος του Ηρακλή; Ποιος είναι ο «χοντρός» της ελληνικής βιομηχανίας; Ποια εταιρεία παραγωγής μπίρας έφτιαχνε και λεμονίτες; Ποιο εργοστάσιο έψηνε μπισκότα και μαζί κεραμίδια; Ποια ελληνική βιομηχανία πήρε ξανά τον δρόμο του μεταξιού και μετέφερε την παραγωγή της στην Κίνα; Ποιο εργοστάσιο επισκέπτονταν ιδιαίτερα συχνά εξέχουσες κυρίες της αθηναϊκής κοινωνίας; Είναι ορισμένα από τα ερωτήματα που μαζί με άλλα οι διοργανωτές ευελπιστούν να απαντηθούν στους επισκέπτες της έκθεσης. Με αφορμή τα «160 χρόνια Γκάζι», τη συμπλήρωση 160 χρόνων από την ίδρυση του εργοστασίου φωταερίου της Αθήνας, διοργανώνεται το συναρπαστικό ταξίδι στα 160 χρόνια της ελληνικής βιομηχανίας: από τις απαρχές, τις λαμπρές στιγμές, άγνωστες πτυχές της έως την αποβιομηχάνιση, το παρόν και το μέλλον της. Από πού βγαίνει ένας λαγός; Πότε φτιάχτηκε το πρώτο παγωτό ξυλάκι; Τι γνωρίζουμε για τον κύριο Μάρσαλ και το σχέδιό του; Ποιες ελληνικές βιομηχανίες έχουν να επιδείξουν τις πιο πρωτότυπες διαφημίσεις; Εχεις δει ποτέ μίξερ μεγαλύτερο από σένα; Στόχος των διοργανωτών είναι οι θεατές να ανακαλύψουν διαδραστικά, μέσα από τρεις ενότητες, τους 8 κλάδους της ελληνικής βιομηχανίας: μετάλλου, χημικών, οικοδομικών υλικών και υλών, ενέργειας, τροφίμων και ποτών, κλωστοϋφαντουργίας και ένδυσης, καπνού, επίπλου. Περισσότερες από 90 βιομηχανίες, που δραστηριοποιήθηκαν, παρουσιάζονται μέσα από πρώτες ύλες, στάδια παραγωγής, παραγόμενα προϊόντα, τεχνολογικές εξελίξεις και καινοτομίες που σημειώθηκαν, ενώ ταυτόχρονα οι επισκέπτες γνωρίζουν πρωτοπόρους επιχειρηματίες, εργαζομένους αλλά και παράλληλα, ανεξερεύνητα κομμάτια της ελληνικής βιομηχανικής ιστορίας. Επίσης ακούγονται συνεντεύξεις, προβάλλονται videos, παλιές διαφημίσεις και παρουσιάζονται μηχανήματα και πρώτες ύλες που ούτε μπορούσαμε να φανταστούμε πως καθημερινά βρίσκονται δίπλα μας, μέσα στη ζωή μας: νικέλιο, τσιμέντο, βωξίτης, αλουμίνα. Οι διοργανωτές θεωρούν ότι γνωρίζοντας καλύτερα το παρελθόν, ανοίγουμε έναν διάλογο με το παρόν και το μέλλον της ελληνικής βιομηχανίας, γι' αυτό παρουσιάζουν σειρά παράλληλων εκδηλώσεων. Με αφορμή την έκθεση διοργανώνονται δράσεις σε συνεργασία με το INNOVATHENS Powered by Samsung, τον Κόμβο Καινοτομίας και Επιχειρηματικότητας της Τεχνόπολης Δήμου Αθηναίων. Το πρόγραμμα περιλαμβάνει συζητήσεις, παρουσιάσεις, workshops για την οικονομία, τη διοίκηση και τη διαχείριση βιομηχανικών μονάδων, την καινοτομία, τον ανθρώπινο παράγοντα στη βιομηχανία, την πολιτιστική επανάχρηση εργοστασίων στην Ελλάδα κ.ά. Παράλληλα οι μικροί επισκέπτες έχουν τις δικές τους διαδραστικές ξεναγήσεις (για παιδιά πάνω από 10 ετών) και δύο απολαυστικά εκπαιδευτικά προγράμματα για σχολικές ομάδες 4-12 ετών. Οσο για τα Σαββατοκύριακα (έως τον Μάρτιο), διοργανώνονται εικαστικά εργαστήρια για παιδιά 6-10 ετών όπου θα παίξουν και θα μάθουν ζωγραφίζοντας αλλά και δημιουργώντας τα δικά τους video animations. Η επιστημονική επιμέλεια της έκθεσης είναι της Χριστίνας Αγριαντώνη, η ιστορική έρευνα του Γιάννη Στογιαννίδη, ο αρχιτεκτονικός-μουσειογραφικός σχεδιασμός της Ερατούς Κουτσουδάκη, η μουσειολογική επιμέλεια κειμένων της Θάλειας Σπυριδάκη. Οπτική ταυτότητα: pi6 communication design. Project management & μουσειολογική επιμέλεια: ομάδα Βιομηχανικού Μουσείου Φωταερίου.  ",https://www.efsyn.gr/tehnes/art-nea/137349_kai-i-oygia-na-grafei
Culture,efsyn.gr,Στον βυζαντινό ναό Αγίας Κυριακής,"18.05.2018, ",Βασιλική Τζεβελέκου,"Ο βυζαντινός Ναός της Αγίας Κυριακής στη Νάξο και το συλλογικό έργο αποκατάστασης του ψηφιδωτού της Μεταμόρφωσης στην αψίδα της βασιλικής στη Μονή Αγίας Αικατερίνης Σινά συγκαταλέγονται μεταξύ των νικητών των Ευρωπαϊκών Βραβείων για την Πολιτιστική Κληρονομιά 2018 Europa Nostra, που αποτελεί το μεγαλύτερο ευρωπαϊκό δίκτυο πολιτιστικών οργανισμών. Η αποκατάσταση της βυζαντινής εκκλησίας στη Νάξο, «με τις μοναδικές ανεικονικές τοιχογραφίες του 8ου - 9ου αιώνος, επιτεύχθηκε χάρη στην εποικοδομητική συνεργασία ανάμεσα σε ελληνικούς και ελβετικούς οργανισμούς», αναφέρει η ανακοίνωση της Ευρωπαϊκής Επιτροπής. Η Αγία Κυριακή βρίσκεται στη θέση Καλλονή -περίπου 3 χλμ. από τον οικισμό της Απειράνθου- και χρονολογείται στην περίοδο της Εικονομαχίας, περίπου τον 9ο αιώνα. Αποτελεί ένα από τα σπουδαιότερα βυζαντινά μνημεία όχι μόνο της Νάξου αλλά των Βαλκανίων με τις εντυπωσιακές τοιχογραφίες της, με πιο χαρακτηριστική την απεικόνιση πτηνών με κορδέλες στον λαιμό. Βραβείο για αναπαλαίωση και αποκατάσταση έλαβε και η παλιά Σχολή της Κοινότητας Νεοχωρίου του Βοσπόρου που θεωρείται μικρογραφία της Μεγάλης του Γένους Σχολής. Χτίστηκε το 1871 από τον αρχιτέκτονα Κωνσταντίνο Δημάδη με χρηματοδότηση του Χρηστάκη Ζωγράφου προκειμένου να στεγαστεί εκεί το Ζωγράφειο Παρθεναγωγείο, επιγραφή που δεσπόζει μέχρι σήμερα στο συντηρημένο κτίριο. Οι 29 νικητές των φετινών ευρωπαϊκών βραβείων προέρχονται από 17 χώρες και τιμήθηκαν για τα εντυπωσιακά επιτεύγματα στον χώρο της αποκατάστασης, της έρευνας, της αφοσιωμένης υπηρεσίας, της εκπαίδευσης και της ευαισθητοποίησης. Τα βραβεία τους θα παραλάβουν σε ειδική τελετή απονομής, στις 22 Ιουνίου στο Βερολίνο, στο πλαίσιο της 1ης Ευρωπαϊκής Πολιτιστικής Συνάντησης Κορυφής. ",https://www.efsyn.gr/tehnes/art-nea/150976_ston-byzantino-nao-agias-kyriakis
Culture,efsyn.gr,Σύγχρονη τέχνη με ρίζες στο εργατικό κίνημα,"31.10.2018, ",Βασιλική Τζεβελέκου,"Δύο χρόνια συμπληρώνονται στις 11 Νοεμβρίου από την ανακήρυξη της Ελευσίνας ως Πολιτιστικής Πρωτεύουσας της Ευρώπης για το 2021. Και μπορεί τα έργα υποδομών να έχουνε μείνει πίσω (δεν έχουν προχωρήσει οι διαδικασίες ανακατασκευής σε κανένα κτίριο), ωστόσο το καλλιτεχνικό πρόγραμμα βρίσκεται σε πλήρη εξέλιξη. Στην παραλία της Ελευσίνας με τη θάλασσα του Αργοσαρωνικού, το γραφικό λιμανάκι της στα αριστερά και τα διυλιστήρια στα δεξιά, έχουν στηθεί τρία κοντέινερ που λειτουργούν ως εργαστήριο συλλογής υλικού για το βιωματικό, σπονδυλωτό, συλλογικό έργο «Αποθέματα: Inventory» της Τζένης Αργυρίου και του Βασίλη Γεροδήμου. Υλοποιείται με τη συνδρομή των κατοίκων της πόλης και βάζει στο επίκεντρο τις κινητοποιήσεις του εργατικού κινήματος στην Ελευσίνα από τις αρχές του 20ού αιώνα μέχρι τις μέρες μας. «Η Ελευσίνα ταυτίζεται με την εργατική τάξη, τον εργαζόμενο άνθρωπο ως φορέα ανάπτυξης και πολιτισμού. Οι συνδικαλιστικές διεκδικήσεις των αρχών του περασμένου αιώνα κληροδοτούν στην πόλη τη συνείδηση του ενεργού πολίτη, που εκφράζεται ακόμα και σήμερα με τη μορφή ποικίλων συλλογικοτήτων και αποτελεί χαρακτηριστικό στοιχείο της ταυτότητας της πόλης», σημειώνουν οι καλλιτέχνες, που με τη συμμετοχή των κατοίκων συλλέγουν προσωπικά αντικείμενα, φωτογραφίες και προσωπικές ιστορίες ζωής και μνήμης τα οποία μετουσιώνουν σε σύγχρονο έργο τέχνης με βιντεοπροβολές, ηχητική εγκατάσταση, έκθεση του αρχειακού υλικού. Η διαδικασία παραγωγής θα ολοκληρωθεί την Κυριακή 11 Νοεμβρίου με την ανοιχτή «Πορεία/Πομπή» όπου καλούνται να συμμετάσχουν οι πολίτες όλων των ηλικιών, μόνιμοι και μη κάτοικοι της Ελευσίνας. Η «Πομπή» θα έχει τελετουργικό χαρακτήρα και η εκκίνηση θα γίνει από την κεντρική πλατεία Ηρώων, από όπου κάποτε οι εργάτες ξεκινούσαν για τις κινητοποιήσεις τους, για να καταλήξει στην παραλία. Το έργο εντάσσεται στην 1η Συνάντηση του προγράμματος «Πολιτισμός 2030» που αφορά την ανάπτυξη του σύγχρονου πολιτισμού σε όλη την περιφέρεια της χώρας και στρέφει την προσοχή στη δεκαετία 2020-2030. Η περιφερειακή πολιτική του σύγχρονου πολιτισμού, εξάλλου, είναι ένα τα επτά θεμελιώδη σχέδια των στρατηγικών κατευθύνσεων που έχει θέσει η υπουργός Πολιτισμού Μυρσίνη Ζορμπά, η οποία παρευρέθηκε χθες στη συνέντευξη Τύπου που οργανώθηκε στην παραλία της Ελευσίνας παρουσία του δημάρχου Γιώργου Τσουκαλά, της προέδρου του Δ.Σ. της Εταιρείας «Πολιτιστική Πρωτεύουσα της Ευρώπης» Σοφίας Αυγερινού-Κολώνια και της καλλιτεχνικής διευθύντριας Κέλλυς Διαπούλη. Εκτός από απολογισμό των πεπραγμένων μέχρι σήμερα παρουσιάστηκε το Πρόγραμμα «Πολιτισμός 2030» και «Culture 2030» που θα πραγματοποιηθεί στην Ελευσίνα στις 8-11 Νοεμβρίου. «Η Ελευσίνα που ανακηρύχτηκε Πολιτιστική Πρωτεύουσα της Ευρώπης για το 2021 μάς προκαλεί να αναρωτηθούμε όχι μονάχα για εκείνη τη χρονιά αλλά για ολόκληρη την επόμενη δεκαετία: Πώς η περιφέρεια, κάθε περιφέρεια μπορεί να αποτελέσει μοχλό πολιτισμικής ανάπτυξης και κοινωνικο-πολιτισμικής συνοχής. Η περιφερειακή πολιτική σύγχρονου πολιτισμού δεν μπορεί παρά να έχει το βλέμμα στραμμένο στην επόμενη δεκαετία 2020-30», είπε η κ. Ζορμπά και υπογράμμισε: «Στόχος μας η ανάπτυξη ενός περιφερειακού δικτύου που θα λειτουργεί με αυτονομία, ισοτιμία και εξωστρέφεια για να εκφράζει, να αναδεικνύει και να συγκροτεί τις δικές του τοπικές πολιτισμικές στοχεύσεις και να μην αναπαράγει ένα κεντρικό υδροκεφαλικό μοντέλο σε κακέκτυπες παραλλαγές». Από την πλευρά του ο δήμαρχος Ελευσίνας κ. Τσουκαλάς αναφέρθηκε στη θεματική του έργου «Αποθέματα» σημειώνοντας πως «το εργατικό κίνημα στην Ελευσίνα σημάδεψε τις ζωές και τις συνειδήσεις μας». Χαρακτήρισε «ελπιδοφόρα» την έκθεση, παραδέχτηκε ότι έχουν σημειωθεί επικίνδυνες αργοπορίες σε όλα τα έργα υποδομής αλλά καθησύχασε το κοινό λέγοντας: «Θα είμαστε συνεπείς στο ραντεβού μας... Καταλαβαίνουμε την αγωνία, αλλά σύντομα θα ξεκινήσουν τα έργα και θα είμαστε μια Πολιτιστική Πρωτεύουσα αξιομνημόνευτη». Επίσης, ο δήμος επιδιώκει να αποκτήσει άλλα δύο ακίνητα, το κτίριο Μορφόπουλου στο κέντρο της Ελευσίνας και τον κινηματογράφο «Ελευσίς». «Η Ελευσίνα είναι ένας τόπος όπου ιστορικά η αειφορία έγινε τρόπος ζωής», είπε από την πλευρά της η πρόεδρος Σοφία Αυγερινού-Κολώνια (ανέλαβε καθήκοντα μόλις τον Αύγουστο) και τέλος, η καλλιτεχνική διευθύντρια Κέλλυ Διαπούλη έκανε μια σύντομη αναδρομή στα προηγούμενα δύο χρόνια. Τέλος η καλλιτεχνική Διευθύντρια Κέλλυ Διαπούλη έκανε μια σύντομη αναδρομή στα προηγούμενα δύο χρόνια και για την εξέλιξη του καλλιτεχνικού προγράμματος είπε «κοιτάζουμε την Τέχνη και τον Πολιτισμό ως μορφές αειφόρου ανάπτυξης. Δεν φτιάχνουμε ένα πρόγραμμα εκδηλώσεων, αλλά ένα έργο εν εξελίξει. Να δημιουργήσουμε μια νέα καθημερινότητα στην πόλη». Για το πρόγραμμα «Πολιτισμός 2030» ανέφερε «αποτελεί την κεντρική πρόταση της Ελευσίνας 2021 σε αυτόν τον τομέα, μία πρόσκληση συνεργασίας προς όλες τις ελληνικές πόλεις, αλλά και όλους τους εμπλεκόμενους του πεδίου της πολιτισμικής παραγωγής. Στηρίζεται σε δύο διαπιστώσεις που αποτέλεσαν για εμάς βασικά δεδομένα της διαμόρφωσης της στρατηγικής και εν τέλει της πρότασής μας για την Πολιτιστική Πρωτεύουσα της Ευρώπης. Πρώτον, στο γεγονός ότι δεν μπορεί να υπάρξει πολιτισμική και πολιτιστική ανάπτυξη χωρίς πρωτότυπη δημιουργία. Και δεύτερον, στο δεδομένο ότι στην Ελλάδα, η πρωτότυπη δημιουργία συγκεντρώνεται στη μεγάλη πλειοψηφία της στο κέντρο της Αθήνας και από εκεί μεταφέρεται στην περιφέρεια». Για την υλοποίηση μάλιστα είχαν προσκαλέσει, πριν από ένα χρόνο, την Μυρσίνη Ζορμπά να το αναλάβει «ως το μόνο άνθρωπο που έχει ασχοληθεί με το ζήτημα της Περιφερειακής Πολιτικής μέσα από το Εθνικό Πολιτιστικό Δίκτυο Πόλεων, από τις πιο σημαντικές πολιτικές σε επίπεδο περιφερειακής ανάπτυξης» είπε η καλλιτεχνική διευθύντρια, θυμίζοντας το θεσμό που δημιουργήθηκε στο υπουργείο Πολιτισμού όταν η νυν υπουργός ήταν σύμβουλος του Θάνου Μικρούτσικου. Οσο για τις καθυστερήσεις στις κτιριακές υποδομές η Κέλλυ Διαπούλη είπε «με βάση τα δεδομένα έχουμε σχεδιάσει μια σκηνή, μέσω έτοιμης κατασκευής, για να λειτουργήσει στην πόλη. Εχουμε προβλέψει λύσεις ώστε να κερδίσουμε το χρόνο των καθυστερήσεων».",https://www.efsyn.gr/tehnes/art-nea/170210_syghroni-tehni-me-rizes-sto-ergatiko-kinima
Culture,efsyn.gr,"Ανοίγει... μερικώς, με περιοδικές εκθέσεις","30.09.2016, ",Βασιλική Τζεβελέκου,"Ξεκίνησε η αντίστροφη μέτρηση για τη λειτουργία του Εθνικού Μουσείου Σύγχρονης Τέχνης. Μετά από 16 χρόνια αναμονής, το κοινό, ελληνικό και διεθνές, θα περάσει το κατώφλι του ανακαινισμένου βιομηχανικού κτιρίου του ΦΙΞ στις 31 Οκτωβρίου για την έκθεση «Κρίσιμοι Διάλογοι: Αθήνα - Αμβέρσα». Θα φιλοξενηθεί στον χώρο των περιοδικών εκθέσεων και θα σηματοδοτήσει την έναρξη της λειτουργίας του, έστω και μερικώς. Ολόκληρο το κτίριο με τη μόνιμη συλλογή τοποθετημένη αναμένεται για το φθινόπωρο του 2017. «Ελπίζουμε ότι στη χειρότερη περίπτωση όλα τα φώτα του κτιρίου θα ανάψουν μέχρι του χρόνου τέτοια εποχή. Ουσιαστικά η λειτουργία του όμως ξεκινάει στις 31 Οκτωβρίου του 2016», είπε χθες η διευθύντριά του, Κατερίνα Κοσκινά. Παρόντες στην πρώτη ουσιαστική συνέντευξη Τύπου ο υπουργός Πολιτισμού Αριστείδης Μπαλτάς, ο πρόεδρος του Δ.Σ. Γεώργιος Παπαναστασίου, καλλιτέχνες, συνεργάτες και οι διευθυντές του Μουσείου Σύγχρονης Τέχνης της Αμβέρσας (Μ ΗΚΑ), Μπαρτ ντε Μπάερ, και της documenta 14, Ανταμ Σίμτσικ. «Αυτό που έχει ιδιαίτερη σημασία είναι η διαδρομή, η προετοιμασία, το ταξίδι. Η μια λογική θα ήταν να περιμένουμε και να ακολουθήσουμε τον χρόνο των εγκρίσεων, τη γραφειοκρατία... »Δεν βλέπω όμως τον λόγο να καθόμαστε άλλους πέντε, οκτώ, δέκα μήνες για να κόψουμε την κορδέλα, από τη στιγμή που το κτίριο έχει τον εξοπλισμό για να λειτουργήσει τον χώρο των περιοδικών εκθέσεων», είπε η Κατερίνα Κοσκινά. Παρουσίασε το πρόγραμμα των δράσεων που θα φέρουν το πλατύ κοινό στους χώρους των περιοδικών εκθέσεων, που εκτείνονται από το υπόγειο και το ισόγειο έως τον ημιώροφο και τον πρώτο όροφο. Για να την επίσκεψη όμως στον δεύτερο και στον τρίτο, όπου θα εκτεθεί η μόνιμη συλλογή, θα πρέπει να περιμένουμε. Κομβικό σημείο για την οριστική λειτουργία του ΕΜΣΤ είναι η δωρεά των τριών εκατομμυρίων ευρώ του Ιδρύματος «Σταύρος Νιάρχος», που αφορά τον εξοπλισμό και εργασίες κατασκευής. Ενώ είχε εγκριθεί, αποσύρθηκε στο τέλος του 2015 καθώς δεν τηρήθηκαν τα χρονοδιαγράμματα, ενώ απαράβατος όρος ήταν η συνολική λειτουργία του μουσείου. Οπως είπαν ο Γιώργος Παπαναστασίου και η Κατερίνα Κοσκινά, «οι σχέσεις είναι εξαιρετικές», ενώ ζητήθηκε από το Ιδρυμα η εκταμίευση μέρους της δωρεάς για τη διοργάνωση των περιοδικών εκθέσεων. Για την οριστική λειτουργία του απαιτείται στελέχωση 90-95 ατόμων μέσω ΑΣΕΠ. Προς το παρόν έχουν εξασφαλιστεί τα μισά με αποσπάσεις σε συνεργασία με το υπουργείο Πολιτισμού και άλλα υπουργεία. Ο Αριστείδης Μπαλτάς χαρακτήρισε το κτίριο «κόσμημα που έμενε κλειστό για χρόνια. Σήμερα ανοίγει σ' ένα κοινό όπως εσείς αλλά και ευρύτερα» είπε και καλωσόρισε «τους φίλους από το εξωτερικό», εννοώντας τόσο τους διοργανωτές της documenda όσο και τους Βέλγους, με τους οποίους διοργανώνεται η πρώτη μεγάλη περιοδική έκθεση εντός του άδειου μέχρι σήμερα κελύφους της Συγγρού. Παράλληλα, παρουσιάστηκαν τα πεπραγμένα της περιόδου 2015-2016 και οι δράσεις για το επόμενο διάστημα. Σχετικά με τα οικονομικά, σημαντικό ρόλο έπαιξε η έκτακτη επιχορήγηση ύψους 4,5 εκατ. ευρώ από το Πρόγραμμα Δημοσίων Επενδύσεων, το οποίο εγκρίθηκε και με την εκταμίευση της πρώτης δόσης καλύφθηκαν χρέη από τα προηγούμενα χρόνια. Ο προϋπολογισμός για πέρυσι και φέτος ήταν 400.000, ενώ για το 2017 «θα είναι διαφορετικός», είπε η διευθύντρια, αποφεύγοντας να δώσει το ύψος του. Ερωτηθείς ο υπουργός είπε «θα κάνουμε ό,τι μπορούμε». Οι εκπρόσωποι πάντως του ΕΜΣΤ αναφέρθηκαν στη στήριξη του υπουργείου Πολιτισμού. ⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷  ΟΙ ΔΡΑΣΕΙΣ ■ Αύριο και την Κυριακή παρουσιάζεται η πρώιμη δουλειά της διεθνούς χορογράφου Τρίσα Μπράουν, σε συνεργασία με τη Στέγη. ■ Το διάστημα 30/11/16 - 1/1/17 το ΕΜΣΤ θα συμμετάσχει με εμβληματικά έργα του στην έκθεση «Genii loci. Ελληνική Τέχνη από το 1930 έως σήμερα» μαζί με την Εθνική Πινακοθήκη και το ΚΜΣΤ, στο Μουσείο Manege της Αγίας Πετρούπολης. ■ Η έκθεση «Κρίσιμοι Διάλογοι: Αθήνα - Αμβέρσα», συμπαραγωγή με το Μουσείο της Αμβέρσας (συνεπιμέλεια Μπαρτ ντε Μπάερ-Κατερίνας Κοσκινά), περιλαμβάνει 70 έργα από τις μόνιμες συλλογές των δύο μουσείων σε 22 ενότητες.  «Η ανάγκη του διαλόγου σήμερα είναι σημαντική. Κατά κάποιο τρόπο ο Βορράς της Ευρώπης συναντιέται με τον Νότο με αυτή την έκθεση.  Η Φλάνδρα έπαιξε σημαντικό ρόλο στη σύγχρονη τέχνη και από την Αθήνα ξεκίνησαν οι τέχνες» είπε ο Ντε Μπάερ και πρόσθεσε: «Ο τρόπος που η χώρα σας αντιμετώπισε την κρίση του προσφυγικού ήταν σπουδαία σε σχέση με άλλες χώρες της Ευρώπης.  Οι καλλιτέχνες είπαν ότι η Ελλάδα είναι το μέλλον. Το σύστημα θα καταρρεύσει και στην Ελλάδα υπάρχει πιο φιλικό, πιο οικείο κλίμα, γι' αυτό θα αποτελέσει το μέλλον». Αναλυτικά οι δράσεις στον καινούργιο ιστότοπο του ΕΜΣΤ. ⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷⫸ ⫷",https://www.efsyn.gr/tehnes/art-nea/84321_anoigei-merikos-me-periodikes-ektheseis
Culture,efsyn.gr,Ακούραστος «δρομέας» της γλυπτικής,"17.06.2018, ",Βασιλική Τζεβελέκου,"Αγαπημένος του κοινού, των θεωρητικών της τέχνης και των συλλεκτών, ο Κώστας Βαρώτσος είναι σύγχρονος Ελληνας καλλιτέχνης με διεθνή αναγνώριση. Καινούργιες συνθέσεις μνημειακών διαστάσεων κυρίως από γυαλί και σίδερο, τα αγαπημένα υλικά του, παρουσιάζει στην ατομική του έκθεση «Γλυπτική 2008-2018» που εγκαινιάζεται, από τον Πρόεδρο της Δημοκρατίας Προκόπη Παυλόπουλο, την Πέμπτη (21/6) στο Ιδρυμα Εικαστικών Τεχνών Β&Μ Θεοχαράκη. Καθηγητής στην Αρχιτεκτονική Σχολή του ΑΠΘ (1999), με εκθεσιακή δράση σε όλο τον κόσμο, συμμετοχές σε Μπιενάλε (Βενετίας, Πεκίνου, κ.ά.) και μεγάλων διαστάσεων έργα ενταγμένα στον δημόσιο χώρο και στο φυσικό περιβάλλον, ο Κώστας Βαρώτσος με τη γλυπτική του εκφράζει «μια ριζοσπαστική αναθεώρηση, την αέναη αναζήτηση του διαφορετικού. Στόχος του ήταν και παραμένει να προσφέρει στον θεατή μια αισθητική πρόκληση και μια εικαστική απόλαυση. »Το γλυπτικό του ιδίωμα δίνει έμφαση στον άμεσα ορατό χώρο, τη φόρμα και το περιεχόμενο, τη διερεύνηση μιας αισθητικής εμπειρίας», σημειώνει στο κατατοπιστικό εισαγωγικό σημείωμα του καταλόγου ο επιμελητής της έκθεσης Τάκης Μαυρωτάς. Το πιο διάσημο, ίσως, έργο του, ο εμβληματικός «Δρομέας» ταυτισμένος με την Αθήνα, μετεγκαταστάθηκε από την Ομόνοια στην πλατεία Μεγάλης του Γένους Σχολή (2004) απέναντι από την Εθνική Πινακοθήκη για να «λογχίζει με την ακινησία και την αδράνεια δίνοντας έμφαση στη στέρεα πλαστική δομή και την ευθραυστότητα του υλικού». Πρόκειται για ένα από τα πολλά γλυπτά που έχει δημιουργήσει για ανοιχτούς χώρους και βρίσκονται από την Κύπρο και τις ΗΠΑ μέχρι την Ελβετία και την Ιταλία – όπου έζησε περισσότερα από 10 χρόνια. Εργα του κοσμούν κεντρικά και μη σημεία της χώρας, ενώ στη Μόρτζια, στα Απένινα όρη, βρίσκεται μία από τις σημαντικότερες μνημειακές γλυπτικές εγκαταστάσεις του που ανακαλεί, επίσης, την ιστορική μνήμη καθώς η περιοχή είχε βομβαρδιστεί από τους ναζί στη διάρκεια του Β’ Παγκοσμίου Πολέμου, επειδή εκεί κρύβονταν αντάρτες της ιταλικής αντίστασης. Αξιοσημείωτο είναι ότι για τη δημιουργία του εργάστηκαν εθελοντικά εργάτες και αγρότες, από τριάντα χωριά της περιοχής. Η ατομική έκθεση περιλαμβάνει καινούργια έργα, όπως ο περίφημος «Νάρκισσος», που εκτίθεται για πρώτη φορά στην Αθήνα, το μνημειακό πολύπτυχο «Ευρώπη» (2018), όπου «αποκαλύπτονται οι ζωγραφικές του χειρονομίες επάνω στην ατσαλένια επιφάνεια», η «Φασολιά» (2018) ύψους πέντε μέτρων που τη δημιούργησε από επάλληλες πλάκες γυαλιού και μαρμάρου και έχει τοποθετηθεί στην είσοδο του Ιδρύματος Θεοχαράκη, η εντυπωσιακή «Υδρόγειος» (2018) κατασκευασμένη από σίδερο και γυαλί, όπου προσεγγίζει το σχήμα της σφαίρας με οκτώ αυτόνομες εγκάρσιες τομές, αλλά και τα κυρτά γλυπτά «Στάχυα», από σίδερο και πολυεστέρα (2018), που δίνουν την αίσθηση ότι κάμπτονται στο φύσημα του ανέμου. info:  Βασ. Σοφίας 9, τηλ.: 210-3611206. Διάρκεια: 20/6 έως 21/10/2018",https://www.efsyn.gr/tehnes/eikastika/154176_akoyrastos-dromeas-tis-glyptikis
Culture,efsyn.gr,Γεωμετρική λογική και εικαστική ευαισθησία,"21.12.2016, ",Βασιλική Τζεβελέκου,"Η Οπυ Ζούνη υπήρξε από τις βασικές εκπροσώπους της μεταπολεμικής γεωμετρικής αφαιρετικής τέχνης και της νεο-κονστρουκτιβιστικής λογικής του δεύτερου μισού του 20ού αιώνα. Η καλλιτεχνική πορεία της για περίπου 50 χρόνια (1960 έως το 2008, που έφυγε από τη ζωή) παρουσιάζεται στο Μουσείο Μπενάκη, στην αναδρομική έκθεση «Οπυ Ζούνη - Τάξη στο Χάος - Ordo ab Chao» με περισσότερα από 150 έργα ζωγραφικής, γλυπτικής, κατασκευές, αντικείμενα, κολάζ και εγκαταστάσεις, χαρακτηριστικά από όλο το φάσμα της δημιουργίας της. Η έκθεση χωρίζεται σε δέκα ενότητες, ακολουθώντας θεματικά και χρονολογικά την εικαστική διαδρομή που διήνυσε η καλλιτέχνις. Με διπλή πολιτιστική κληρονομιά, ελληνική και αιγυπτιακή, με έντονη κλασική παιδεία, υιοθέτησε τη γεωμετρική δομή, την αφηρημένη μαθηματική σκέψη αλλά και τις μοντέρνες αντιλήψεις για την τέχνη που γνώρισε στα πολυάριθμα ταξίδια της στο εξωτερικό. Στο έργο της Οπυς Ζούνη η τέχνη και η επιστήμη είναι άρρηκτα συνδεδεμένες. Η επιστήμη σημαίνει γι’ αυτήν την έρευνα της πραγματικότητας, ενώ η τέχνη την έκφραση της ομορφιάς. Οπως σημειώνει η επιμελήτρια της έκθεσης Ελένη Αθανασίου «(…) ασπάζεται τις θεωρίες του William Morris που ενοποιούσε την καλλιτεχνική έκφραση με τη δημιουργία πρακτικών κατασκευών, υιοθετεί τις αρμονικές σχέσεις που δομούσε ο Piet Mondrian με τα στατικά στοιχεία (διασταυρώσεις των οριζόντιων και καθέτων), τα διαγώνια κινητικά και επεκτατικά του Theo van Doesburg και συνδυάζει τη ζωγραφική, τη γλυπτική και την αρχιτεκτονική σε μία ενιαία φόρμα, μία ενότητα, (…) σέβεται τους άδειους χώρους, αγαπάει το κενό (love of voids) και την καθαρή ομορφιά της γραμμής και προτείνει νοητικά τοπία. Εξαλείφει το περιττό, τη λεπτομέρεια και τις συμβατικές αναπαραστάσεις προκειμένου να εισχωρήσει στην ουσία της ύλης (...)». Την παρουσίαση συμπληρώνει η εγκατάσταση-video «Φως-Σκιά-Συμπτώσεις και Εικόνες» με τα τέσσερα στοιχεία της φύσης, γη, αέρα, νερό, φωτιά, που διατρέχουν τη θεματογραφία της, δομώντας και αποδομώντας τις συνθέσεις των έργων της. Το βίντεο σκηνοθέτησε η Κατερίνα Ευαγγελάκου, η μουσική είναι της Νένας Βενετσάνου και διευθυντής φωτογραφίας ο Γιώργος Αργυροηλιόπουλος. Την έκθεση συνοδεύει πλούσια εικονογραφημένη έκδοση με αναλυτικά κείμενα.  ",https://www.efsyn.gr/tehnes/eikastika/94072_geometriki-logiki-kai-eikastiki-eyaisthisia
Culture,efsyn.gr,Καταργεί ο Γκάρντιαν τη διαφήμιση από εταιρείες ορυκτών καυσίμων,"29.01.2020, ", efsyn.gr ,"Η βρετανική εφημερίδα Γκάρντιαν ανακοίνωσε σήμερα ότι σταματά να δέχεται διαφημίσεις από πετρελαϊκές και εταιρείες φυσικού αερίου και γίνεται έτσι το πρώτο μεγάλο διεθνές ΜΜΕ που καταργεί ολοκληρωτικά τα διαφημιστικά έσοδα από εταιρείες ορυκτών καυσίμων. Η κίνηση αυτή, η οποία εντάσσεται στο πλαίσιο της προσπάθειας να μειώσει ο οργανισμός το αποτύπωμα άνθρακα και να αυξήσει την κάλυψη με ρεπορτάζ και αναλύσεις την κλιματική αλλαγή, ανακοινώθηκε σήμερα και τίθεται άμεσα σε εφαρμογή. Η απαγόρευση θα εφαρμοστεί σε κάθε επιχείρηση που έχει σχέση με την εξόρυξη ορυκτών καυσίμων, περιλαμβανομένων πολλών από τους μεγαλύτερους παγκόσμιους ρυπαντές. «Η απόφασή μας οφείλεται στις μακροχρόνιες προσπάθειες πολλών επιχειρήσεων αυτού του κλάδου να εμποδίσουν την ουσιαστική κλιματική δράση από τις κυβερνήσεις σε όλο τον κόσμο» τονίζουν η εκτελεστική διευθύντρια, Άννα Μπέιτσον, και ο επικεφαλής του τμήματος εσόδων, Χαμίς Νίκλιν, σε κοινή τους δήλωση. Προσθέτουν ότι η ανταπόκριση στην υπερθέρμανση του πλανήτη είναι «η σημαντικότερη πρόκληση των καιρών μας» και εξηγούν ότι ο Γκάρντιαν με τα ρεπορτάζ του δείχνει τον τρόπο με τον οποίο οι εταιρείες Ενέργειας ασκούν πιέσεις και έτσι βλάπτουν την προστασία του περιβάλλοντος. Περιβαλλοντικές οργανώσεις υποστηρίζουν εδώ και πολύ καιρό ότι οι εταιρείες Ενέργειας χρησιμοποιούν ακριβές διαφημιστικές καμπάνιες για να «ξεπλύνουν με πράσινο τρόπο» τις δραστηριότητές τους, αλλά και για διαφημίσουν σχετικά μικρές επενδύσεις σε ανανεώσιμες πηγές Ενέργειας, ενώ συνεχίζουν να αποκομίζουν τα περισσότερα έσοδά τους από την εξόρυξη ορυκτών καυσίμων. Καλούν μάλιστα τα ειδησεογραφικά πρακτορεία να απορρίψουν τέτοιου είδους διαφήμιση, παρότι μέχρι σήμερα μόνο μικρά πρακτορεία έχουν υιοθετήσει μια τέτοια προσέγγιση. Η απόφαση αυτή της εφημερίδας έρχεται σε μια περίοδο δύσκολη για τη βιομηχανία της ενημέρωσης, με το διοικητικό συμβούλιο του Ομίλου του Γκάρντιαν να προειδοποιεί ότι ο κλάδος αντιμετωπίζει μεγάλες αντιξοότητες φέτος. Η διαφήμιση αποτελεί το 40% των εσόδων του Ομίλου, κάτι που σημαίνει ότι παραμένει κομβική για τη χρηματοδότηση του δημοσιογραφικού προϊόντος που παράγουν ο Γκάρντιαν και ο Ομπσέρβερ σε όλο τον κόσμο. Πηγή: Guardian",https://www.efsyn.gr/tehnes/media/228936_katargei-o-gkarntian-ti-diafimisi-apo-etaireies-orykton-kaysimon
Culture,efsyn.gr,Ο Δήμος Ελευσίνας εγκαλεί τη Μενδώνη για το κτίριο της ΠΥΡΚΑΛ,"21.11.2019, ",Βασιλική Τζεβελέκου,"Το δημοτικό συμβούλιο Ελευσίνας «προτρέπει» την υπουργό Πολιτισμού  Λίνα Μενδώνη  να προχωρήσει στην έκδοση απόφασης με βάση τηγνωμοδότηση του Κεντρικού Συμβουλίου Νεωτέρων Μνημείων (ΚΣΝΜ), σχετικά με το χαρακτηρισμό του ακινήτου της ΠΥΡΚΑΛ ως ιστορικού τόπου και των 12 κτιρίων του, ως διατηρητέα μνημεία. Τα παραπάνω αναφέρει το  ψήφισμα  που εκδόθηκε, κατά πλειοψηφία, μετά τη συνεδρίαση της Τετάρτης (20/11/19).  Το δημοτικό συμβούλιο Ελευσίνας συζήτησε εκτάκτως και με τη μορφή του κατεπείγοντος το θέμα της ΠΥΡΚΑΛ, μετά τις δηλώσεις της υπουργού Πολιτισμού Λίνας Μενδώνη (κατόπιν σχετικής ερώτησης της «Εφ.Συν.») περί αναπομπής της απόφασης στο ΚΣΝΜ, γεγονός που προκάλεσε έντονες αντιδράσεις και μεγάλη ανησυχία για το μέλλον ενός τόπου που θεωρείται από τα σημαντικότερα δείγματα της αρχιτεκτονικής και της βιομηχανικής κληρονομιάς της Ελλάδας. Το σχετικό αίτημα κατέθεσανομάδες κατοίκων και κινήσεις πολιτών της περιοχής, που τα τελευταία χρόνια δίνουν αγώνες για να σωθεί αυτή η νησίδα γης που μπορεί να λειτουργήσει με πολλαπλά οφέλη για τους κατοίκους της Ελευσίνας ενώ συνδέεται και με τη συλλογική μνήμη καθώς στα 80 χρόνια λειτουργίας της ΠΥΡΚΑΛ, εργάστηκαν χιλιάδες άντρες και γυναίκες της πόλης και των γύρω περιοχών. Ξεκαθαρίζειτη θέση του ο δήμαρχος Με παρέμβασή του στην «Εφ.Συν.», ο δήμαρχος Ελευσίνας,Αργύρης Οικονόμου ξεκαθαρίζει τη θέση του σχετικά με το ψήφισμα του δημοτικού συμβουλίου. Δηλώνει πως δεν υπήρξε υπουργική απόφαση και πως είναι δικαίωμα της υπουργούΠολιτισμού να αναπέμψει το θέμα στο ΚΣΝΜ (Κεντρικό Συμβούλιο Νεοτέρων Μνημείων) και να ζητήσει νέαγνωμοδότηση, αν και ο ίδιος αναγνωρίζει ότι αυτή που ήδη υπάρχει είναι εμπεριστατωμένη και αφήνει θετικό πρόσημοστην πόλη και την ΠΥΡΚΑΛ. Πιο συγκεκριμένα, ο δήμαρχος αναφέρει τα παρακάτω: «Υπήρξεαίτημα από φορείς προστασίας της αρχιτεκτονικής βιομηχανικής κληρονομιάς και κινήσεις πολιτών της Ελευσίνας, με την οποία ζήτησαν με τον χαρακτήρα του κατεπείγοντος να συζητηθεί το θέμα της ΠΥΡΚΑΛ, που προκλήθηκε μετά από απάντηση της υπουργούΠολιτισμού Λίνας Μενδώνη, έπειτα από σχετική ερώτηση. Η τοποθέτηση της δημοτικήςαρχής που έγινε από μένα στο δημοτικό συμβούλιο, εκκινεί από το γεγονός ότι δεν υπήρχε ποτέ υπουργική απόφαση. »Στις 5/7/2019υπογράφηκε από την τέως υπουργό Πολιτισμού Μυρσίνη Ζορμπά, ένα κείμενο που δεν είχε ουδεμία τυπική ισχύ διότιδεν δημοσιεύθηκε ποτέ στην «Εφημερίδα τηςΚυβερνήσεως». Κι όπως προβλέπεται για όλους του νόμους καιγια όλες τις υπουργικές αποφάσεις, ισχύουν από τηςδημοσιεύσεώς τους. »Ξεκαθάρισα στο συμβούλιο ότι δεν υπάρχει υπουργικήαπόφαση και να μην την επικαλούνται. Υπάρχει η γνωμοδότηση του ΚΣΝΜ που τηθεωρώ εμπεριστατωμένη. Συμμετείχαστις διαδικασίες της αυτοψίας και είναι δεδομένο ότι η γνωμοδότηση αφήνει θετικό πρόσημο στην πόλη και την ΠΥΡΚΑΛ. »Ξεκαθάρισα επίσης ότι ο κάθε υπουργός έχει δικαίωμα να αναπέμψει ένα θέμα, να αρνηθεί οποιαδήποτε γνωμοδότηση όπως επίσης, καθένας που έχει έννομο συμφέρον έχει δικαίωμανα προβεί στις οποιεσδήποτε ενέργειες ενώπιον των δικαστηρίων.» Το Δημοτικό Συμβούλιο Ελευσίνας που συνήλθε την 20η -11-2019ημέρα Τετάρτη, μετά από πρόσκληση του Προέδρου κ. ΓΕΩΡΓΙΟΥ Α. ΗΛΙΟΠΟΥΛΟΥ, σε Συνεδρίαση, παρόντος του Δημάρχου ΑΡΓΥΡΙΟΥ Ν. ΟΙΚΟΝΟΜΟΥ, συζήτησε κατεπειγόντως το θέμα που αφορά σε αίτημα των Κινήσεων Πολιτών (Ομάδα Πρωτοβουλίας για την ΠΥΡΚΑΛ, Επιτροπή Κατοίκων Παραλίας, Παραλιακό Μέτωπο, Ecoeleusis), σχετικά με τον Χαρακτηρισμό του ακινήτου της ΠΥΡΚΑΛ ως Ιστορικού Τόπου & Κτηρίων του ως Διατηρητέων Μνημείων, με αφορμή τις πρόσφατες δηλώσεις της Υπουργού Πολιτισμού κας Λίνας Μενδώνη, στη συνέντευξη τύπου της 14ης/11/2019 για το ανωτέρω θέμα. Το Δημοτικό Συμβούλιο, κατόπιν του υπ'αριθμ.πρωτ.18333/19-11-2019 αιτήματος φορέων της πόλης, έπειτα δε από εμπεριστατωμένη συζήτηση, μεταξύ των μελών του όπως αυτή έχει καταγραφεί στα πλήρη απομαγνητοφωνημένα πρακτικά, ΑΠΟΦΑΣΙΣΕ κατά πλειοψηφία και εξέδωσε το κάτωθι Ψ Η Φ Ι Σ Μ Α Η με αριθμ. 21/27.06.2019 γνωμοδότηση του Κεντρικού Συμβουλίου Νεωτέρων Μνημείων (ΚΣΝΜ), με την οποία χαρακτηρίζονται : α) Ως Ιστορικός Τόπος, το βιομηχανικό Συγκρότημα του εργοστασίου της ΠΥΡΚΑΛ, στην Ελευσίνα Ν. Αττικής β) Ως Νεότερα Μνημεία με τον εξοπλισμό τους in situ, καθώς και της καμινάδας στο βόρειο τομέα του βιομηχανικού συγκροτήματος, φερόμενης ιδιοκτησίας της εταιρείας «ΕΛΛΗΝΙΚΑ ΠΕΤΡΕΛΑΙΑ Α.Ε.», η οποία γνωμοδότηση βασίστηκε σε επιτόπια αυτοψία και ειδική επιστημονική και εμπεριστατωμένη κρίση, έπειτα από εισήγηση των αρμόδιων Υπηρεσιών του ΥΠΠΟΑ, μας βρίσκει σύμφωνους, καθώς μόνο θετικό αποτύπωμα, μπορεί να έχει για την πόλη μας αλλά και για την ευρύτερη περιοχή . Κατά συνέπεια το Δημοτικό Συμβούλιο θεωρεί: α) Δε συντρέχει λόγος αναπομπής στο ΚΣΝΜ για λήψη νέας γνωμοδότησης, αφού η υπάρχουσα είναι ισχυρή, νόμιμη και επιστημονικά τεκμηριωμένη. β) Η γνωμοδότηση συνάδει με την πάνδημη επιθυμία της τοπικής κοινωνίας και των επιστημονικών φορέων προστασίας της Αρχιτεκτονικής και Βιομηχανικής κληρονομιάς (MONUMENTA, ΕΛΛΗΝΙΚΗ ΕΤΑΙΡΕΙΑ Περιβάλλοντος και Πολιτισμού, Ελληνικό Τμήμα ICOMOS, Ελληνικό Τμήμα TICCΙΗ και ΣΑΔΑΣ – Τμήμα Αττικής). γ) Προτρέπει την κα Υπουργό Πολιτισμού να προβεί στην έκδοση απόφασης, με βάση την ισχύουσα ως άνω γνωμοδότηση και στη Δημοσίευση της στο Φ.Ε.Κ. Το Δημοτικό Συμβούλιο επιφυλάσσεται, σε περίπτωση έκδοσης απόφασης, διαφορετικής από τα ως άνω αναφερόμενα, (μη χαρακτηρισμού του ακινήτου ως ιστορικού τόπου και των κτηρίων του ως διατηρητέων), να προβεί σε κάθε νόμιμη ενέργεια για την προάσπιση των συμφερόντων της πόλης όπως αυτά συνδέονται και απορρέουν από την ως άνω απόφαση του ΕΞΟΥΣΙΟΔΟΤΕΙ Τον Δήμαρχο Ελευσίνας κ. Αργύριο Ν. Οικονόμου για την επίδοση του παρόντος ψηφίσματος στην κα Υπουργό Πολιτισμού. Το παρόν Ψήφισμα να αποσταλεί։ Η απόφαση έλαβε αριθμό 465/2019 ",https://www.efsyn.gr/tehnes/art-nea/219944_o-dimos-eleysinas-egkalei-ti-mendoni-gia-ktirio-tis-pyrkal
Culture,efsyn.gr,Ζητά από τη Μενδώνη να υπογράψει την απόφαση για την ΠΥΡΚΑΛ,"22.11.2019, ",Βασιλική Τζεβελέκου,"Mεγαλώνει το μέτωπο της ΠΥΡΚΑΛ Ελευσίνας για την υπουργό Πολιτισμού Λίνα Μενδώνη. Το Δημοτικό Συμβούλιο Ελευσίνας σε ψήφισμα που εξέδωσε -θα κατατεθεί και στον πρωθυπουργό- «προτρέπει» την κ. Μενδώνη να προχωρήσει στην έκδοση απόφασης με βάση την ισχύουσα γνωμοδότηση του Κεντρικού Συμβουλίου Νεωτέρων Μνημείων (ΚΣΝΜ) σχετικά με τον χαρακτηρισμό του ακινήτου της ΠΥΡΚΑΛ ως ιστορικού τόπου και των 12 κτιρίων του ως διατηρητέων μνημείων. Το ψήφισμα εκδόθηκε κατά πλειοψηφία στη συνεδρίαση της Τετάρτης (20/11/19) όπου συζητήθηκε εκτάκτως και με τη μορφή του κατεπείγοντος το θέμα, μετά τις δηλώσεις της υπουργού Πολιτισμού Λίνας Μενδώνη περί αναπομπής της απόφασης στο ΚΣΝΜ. «...η γνωμοδότηση βασίστηκε σε επιτόπια αυτοψία και ειδική επιστημονική και εμπεριστατωμένη κρίση, έπειτα από εισήγηση των αρμόδιων Υπηρεσιών του ΥΠΠΟΑ, και μας βρίσκει σύμφωνους, καθώς μόνο θετικό αποτύπωμα μπορεί να έχει για την πόλη μας αλλά και για την ευρύτερη περιοχή», αναφέρει το Δημοτικό Συμβούλιο. Και ως εκ τούτου «δεν συντρέχει λόγος αναπομπής στο ΚΣΝΜ για λήψη νέας γνωμοδότησης... Η γνωμοδότηση συνάδει με την πάνδημη επιθυμία της τοπικής κοινωνίας και των επιστημονικών φορέων προστασίας της Αρχιτεκτονικής και Βιομηχανικής Κληρονομιάς (MONUMENTA, Ελληνική Εταιρεία Περιβάλλοντος και Πολιτισμού, Ελληνικό Τμήμα ICOMOS, Ελληνικό Τμήμα TICCΙΗ και ΣΑΔΑΣ – Τμήμα Αττικής)». Σημειώνει επίσης ότι αν το θέμα εισαχθεί με αναπομπή και το ΚΣΝΜ λάβει διαφορετική απόφαση, το Δημοτικό Συμβούλιο επιφυλάσσεται «να προβεί σε κάθε νόμιμη ενέργεια για την προάσπιση των συμφερόντων της πόλης...». Το σχετικό αίτημα κατέθεσαν στο Δημοτικό Συμβούλιο οι Κινήσεις Πολιτών Ομάδα Πρωτοβουλίας για την ΠΥΡΚΑΛ, Επιτροπή Κατοίκων Παραλίας, Παραλιακό Μέτωπο, Ecoeleusis, που δραστηριοποιούνται τα τελευταία χρόνια για τη διάσωση του βιομηχανικού συνόλου της ΠΥΡΚΑΛ Ελευσίνας. Η απόφαση της αναπομπής προκάλεσε άμεσα τις αντιδράσεις της τέως υπουργού Πολιτισμού Μυρσίνης Ζορμπά και άλλων φορέων. Με παρέμβασή του στην «Εφ.Συν.» ο δήμαρχος Ελευσίνας Αργύρης Οικονόμου υποστηρίζει πως δεν υπήρξε υπουργική απόφαση από την προηγούμενη πολιτική ηγεσία, είναι δικαίωμα της υπουργού Πολιτισμού να αναπέμψει το θέμα στο ΚΣΝΜ, αν και ο ίδιος αναγνωρίζει ότι η γνωμοδότηση είναι εμπεριστατωμένη.",https://www.efsyn.gr/tehnes/art-nea/220064_zita-apo-ti-mendoni-na-ypograpsei-tin-apofasi-gia-tin-pyrkal
Culture,efsyn.gr,"Η διευθύντρια έφυγε, τα προβλήματα παραμένουν","05.03.2020, ",Βασιλική Τζεβελέκου,"Αλλαγή φρουράς στο Ταμείο Αρχαιολογικών Πόρων και Απαλλοτριώσεων (ΤΑΠΑ) είχαμε, και επισήμως, χθες, στην Μπουμπουλίνας, σε κλίμα τυπικότητας και αμηχανίας, ενίοτε. Η τέως πρόεδρος Αθηνά Χατζηπέτρου, που εξελέγη την περασμένη εβδομάδα για τη θέση της πρόεδρου και διευθύνουσας συμβούλου στην Ελληνική Αναπτυξιακή Τράπεζα, παρουσίασε τα βασικά σημεία του έργου της, ύστερα από 6 μήνες στο τιμόνι του πολύπαθου Ταμείου. Και ενώ η νέα θέση σημαίνει σαφώς αναβάθμιση για την ίδια, οι παροικούντες την Ιερουσαλήμ γνωρίζουν ότι οι σχέσεις της με την Μπουμπουλίνας και την υπουργό Πολιτισμού δεν ευδοκίμησαν το προηγούμενο διάστημα. Αυτός ήταν ο βασικός λόγος που πήρε την απόφαση να απομακρυνθεί οικειοθελώς από το ΤΑΠ και μάλιστα έναν μήνα πριν από την έναρξη της θερινής περιόδου. Το Ταμείο Αρχαιολογικών Πόρων διαχειρίζεται έσοδα άνω των 130 εκατομμυρίων ευρώ ετησίως, που απορρέουν από τις εισπράξεις των εισιτηρίων, των πωλητηρίων και των αναψυκτηρίων σε αρχαιολογικούς χώρους και μουσεία. Εξακολουθεί ωστόσο να λειτουργεί υποστελεχωμένο, με παθογένειες, δυσλειτουργίες και χωρίς οργανόγραμμα. Γι' αυτό και η απελθούσα πρόεδρος είπε στην αρχή της ομιλίας της ότι, εφόσον το ΤΑΠ ξεπεράσει τις δυσκολίες που το ταλανίζουν, δεκαετίες, μαζί με «τα χρόνια διαρθρωτικά προβλήματα και την εσωστρέφειά του, θα διαδραματίσει έναν σημαντικό ρόλο στον χώρο του πολιτισμού ως φορέας ανάπτυξης». Ο Παναγιώτης Νταής είναι ο άνθρωπος που επελέγη, αυτή τη φορά από την υπουργό Πολιτισμού Λίνα Μενδώνη, καθώς η Αθηνά Χατζηπέτρου τοποθετήθηκε απευθείας από το Μαξίμου. Θα καταφέρει ο κ. Νταής να οδηγήσει το ΤΑΠ στο ξέφωτο; Το πωλητήριο του Εθνικού Αρχαιολογικού Μουσείου Και ενώ όλοι θυμόμαστε την «έφοδο» της υπουργού στα γραφεία του ΤΑΠ και στο πωλητήριο του Εθνικού Αρχαιολογικού Μουσείου, τον περασμένο Αύγουστο, τις καταγγελίες για άδεια ράφια και ελλείψεις πωλητέων, οι οποίες καταρρίφθηκαν από την προηγούμενη διοίκηση του ΤΑΠ, χθες ακούσαμε πάλι για τους ίδιους στόχους που θα υλοποιηθούν. Για «επαναπροσδιορισμό του ρόλου και πλήρη εκσυγχρονισμό στις λειτουργίες του» έκανε λόγο η υπουργός Πολιτισμού, σημειώνοντας σαφώς, όμως, ότι το ΤΑΠ θα εξακολουθήσει να είναι Νομικό Πρόσωπο Δημοσίου Δικαίου. Η κ. Μενδώνη μίλησε για αύξηση των εσόδων, καθώς σήμερα το 95% έρχεται από τα εισιτήρια, «ενώ σε όλο τον κόσμο αυτό το ποσοστό δεν ξεπερνά το 20% και τα υπόλοιπα έσοδα είναι από παρεχόμενες υπηρεσίες. Αυτές τις υπηρεσίες θέλουμε να αναβαθμίσουμε, ξεκινώντας από τα αναψυκτήρια και τα πωλητήρια». Σύμφωνα με όσα ανακοινώθηκαν, από τα 75 αναψυκτήρια θα λειτουργήσουν περίπου τα μισά, δηλαδή τα 35. Τα 20 που βρίσκονται εν λειτουργία και τα 15 που δημοπρατήθηκαν πρόσφατα. Αν και τρεις διαγωνισμοί (από τους 15) βγήκαν άγονοι για τα αναψυκτήρια της Βεργίνας, της Δωδώνης και του αρχαιολογικού Μουσείου της Ρόδου, θα λειτουργήσουν, αφού, όπως είπε η υπουργός Πολιτισμού, με βάση τη γνωμοδότηση του Νομικού Συμβουλίου του Κράτους, επιτρέπονται με συγκεκριμένες διαδικασίες οι απευθείας αναθέσεις για 18 μήνες. Ανακοινώθηκε, επίσης, ότι θα ανοίξουν τα πωλητήρια τα οποία «εμπλουτίζονται συνεχώς με προϊόντα», αλλά ποια είναι αυτά που θα επιφέρουν και τις πολυπόθητες αυξήσεις εσόδων, δεν μάθαμε. «Είναι πάνω από δέκα χρόνια που έχουν χαμηλές πωλήσεις -δεν έχουν φέρει πάνω από 3.500.000 ευρώ ετησίως στο ΤΑΠ. Σημαίνει, λοιπόν, ότι πρέπει να γίνει μια δομική αλλαγή, κόσμος υπάρχει, εννοώ εργαζόμενοι. Αρα, φυσικά, θα ανοίξουν τα πωλητήρια», είπε η κ. Χατζηπέτρου. Ο νέος πρόεδρος, Παναγιώτης Νταής, δίνοντας το στίγμα του, ανάφερε ότι το ΤΑΠΑ θα λειτουργήσει ως ΝΠΔΔ και τόνισε ότι στόχος είναι «να ενταχθούμε στο σύστημα της Κινητικότητας... αφενός, να προσελκύσουμε κόσμο από άλλους φορείς της δημόσιας διοίκησης να υπηρετήσουν στο ΤΑΠΑ, να μπολιάσουν, αν θέλετε, με τη δική τους γνώση και εμπειρία το υπάρχον προσωπικό, το οποίο προσπαθεί με τα μέσα που έχει για το καλύτερο, αλλά και να δημιουργήσουμε ένα περιβάλλον εργασίας για το υφιστάμενο προσωπικό, που θα του επιτρέψει να αναπτύξει όλες τις ικανότητές του». Χαρακτήρισε μεγάλο στοίχημα τη λειτουργία των πωλητηρίων. «Πρέπει να αναδιοργανωθούν, να λειτουργήσουν με νέο τρόπο, ώστε να παρέχουν καλύτερες υπηρεσίες στους επισκέπτες... και να συμβάλουν στην αύξηση των εσόδων». Στο περιθώριο της συνέντευξης Τύπου, ο κ. Νταής, προϊστάμενος της Διαχειριστικής Αρχής του ΥΠΠΟΑ και πρόεδρος της Επιτροπής Παρακολούθησης Παραλαβής Εργου για την Ψηφιοποίηση των Κινητών Μνημείων  , ρωτήθηκε ποια είναι η άποψή του για τις μηνύσεις του έκπτωτου αναδόχου κατά των τριών μελών της Επιτροπής, εκείνων που είχαν απορρίψει τα δύο παραδοτέα έργα του Ολοκληρωμένου Πληροφοριακού Συστήματος. «Ως δημόσιος υπάλληλος δεν μπορώ να δεχθώ τέτοια πράγματα. Ολοι οι συνάδελφοι, στο πλαίσιο των καθηκόντων τους, έχουν τη γνώμη τους και πρέπει να την εκφράζουν ελεύθερα. Σε οποιαδήποτε τέτοια κίνηση είμαι αντίθετος. Είμαι ξεκάθαρος και γι' αυτό δεν πήγα να καταθέσω ως μάρτυρας και ούτε θα το κάνω ποτέ. Ομως, πρέπει να υπάρχει σεβασμός σε όλες τις απόψεις. Στην παρούσα φάση διαμορφώθηκαν δύο που έχουν επιχειρήματα και πρέπει να είναι σεβαστές», είπε και θύμισε ότι σήμερα η Επιτροπή «έχει πάψει να λειτουργεί από τη στιγμή που κηρύχθηκε έκπτωτος ο ανάδοχος. Δεν έχουμε ξανασυνεδριάσει από τον Οκτώβριο 2019. Δεν έχει αντικείμενο πλέον, δεν μπορεί να παρακολουθεί μια σύμβαση που δεν υπάρχει».",https://www.efsyn.gr/tehnes/art-nea/233879_i-dieythyntria-efyge-ta-problimata-paramenoyn
Culture,efsyn.gr,Προς την υπουργό Πολιτισμού... εφ’ όλης της ύλης,"18.02.2020, ",Βασιλική Τζεβελέκου,"Σε τριάντα τρία ερωτήματα, εφ’ όλης της ύλης, διαρθρώνεται η επίκαιρη ερώτηση προς την υπουργό Πολιτισμού και Αθλητισμού, Λίνα Μενδώνη, που κατέθεσε χθες ο τομεάρχης Πολιτισμού του ΣΥΡΙΖΑ, Πάνος Σκουρολιάκος, και την οποία συνυπογράφουν 42 βουλευτές της αξιωματικής αντιπολίτευσης. Η ερώτηση ξεπερνά τις 15 σελίδες και περιλαμβάνει τα μέχρι στιγμής πεπραγμένα, αλλά και τις εκκρεμότητες που συνεχώς διογκώνονται και αφορούν σοβαρά ζητήματα στη λειτουργία του υπουργείου και των εποπτευόμενων φορέων. Για την ερώτηση ο βουλευτής σημειώνει: «Η κίνηση αυτή έρχεται σε συνέχεια της αμέλειας(;) της Υπουργού να παραστεί στην αρμόδια Κοινοβουλευτική Επιτροπή, παρά το σχετικό αίτημα από τον ΣΥΡΙΖΑ και ακολούθως την πρόσκληση του προέδρου της, πρόσκληση την οποία η υπουργός υποτίθεται ότι είχε αποδεχθεί από τον περασμένο Νοέμβριο». «Εν τω μεταξύ, οι υποθέσεις που αφορούν την πολιτική για τον πολιτισμό αλλά και την λειτουργία του ίδιου του υπουργείου και των εποπτευόμενων από αυτό οργανισμούς συσσωρεύονται, τα προβλήματα διογκώνονται και οι κινήσεις της υπουργού οδηγούν σε επικίνδυνες ατραπούς. Ο καλλιτεχνικός κόσμος αλλά και η ελληνική κοινωνία στο σύνολό της παρακολουθεί εμβρόντητη το ξεδίπλωμα μιας πολιτικής που εξυπηρετεί οτιδήποτε άλλο εκτός από τον Πολιτισμό», σημειώνει, μεταξύ άλλων, ο τομεάρχης Πολιτισμού του ΣΥΡΙΖΑ.",https://www.efsyn.gr/tehnes/art-nea/231804_pros-tin-ypoyrgo-politismoy-ef-olis-tis-ylis
Culture,efsyn.gr,Εργαζόμενοι ΕΜΣΤ: Πρόχειρες και επισφαλείς λύσεις προωθεί το υπουργείο,"20.02.2020, ",Βασιλική Τζεβελέκου,"Την αστερόσκονη που επιχειρεί να σκορπίσει το υπουργείο Πολιτισμού, γύρω από τη δοκιμαστική λειτουργία του Εθνικού Μουσείου Σύγχρονης Τέχνης που ξεκινάει την Δευτέρα, διαλύει η ανακοίνωση του Σωματείου Εργαζομένων στο ΕΜΣΤ που κάνει λόγο για «πρόχειρες και επισφαλείς λύσεις» τις οποίες προωθεί το υπουργείο στην παρούσα φάση. Αναφέρεται σε σοβαρές ελλείψεις προσωπικού στη φύλαξη, την καθαριότητα και την εξυπηρέτηση του κοινού, σημειώνει ότι η στελέχωση κινείται με αργά βήματα και κάνει λόγο για «αστοχίες, παραλείψεις, προβλήματα και λάθος εφαρμογές, αναφορικά με μέρος των εργασιών και του εξοπλισμού». Γνωρίζουμε ότι το ΕΜΣΤ θα ξεκινήσει τη λειτουργία του χωρίς καλλιτεχνικό διευθυντή, με τη μόνιμη συλλογή να παρουσιάζεται με βάση τη μουσειολογική μελέτη που εκπονήθηκε από την τέως καλλιτεχνική διευθύντρια Κατερίνα Κοσκινά, γεγονός που εγείρει ερωτηματικά, ωστόσο το Σωματείο μας ενημερώνει ότι «...τα χρόνια συσσωρευμένα προβλήματα όχι μόνο δεν επιλύονται αλλά παραπέμπονται συστηματικά στις καλένδες». Τα μέλη του εκφράζουν τον προβληματισμό και την ανησυχία τους και διοργανώνουν συνέντευξη Τύπου για να εκθέσουν αναλυτικά τις απόψεις τους (Παρασκευή 21/2/2020 στις 12.00 στο αμφιθέατρο του ΥΠΠΟΑ). Στις 24 Οκτωβρίου του 2019 το Σωματείο Εργαζομένων του Εθνικού Μουσείου Σύγχρονης Τέχνης (ΕΜΣΤ) μαζί με άλλα Σωματεία Εργαζομένων σε εποπτευόμενους φορείς του ΥΠΠΟΑ ζητήσαμε συνάντηση με την Υπουργό Πολιτισμού κυρία Μενδώνη. Ωστόσο μέχρι σήμερα δεν έχουμε πάρει καμία απάντηση στο αίτημα μας. Στη συνέχεια, στις 12 Δεκεμβρίου του 2019 ζητήσαμε συνάντηση με τον Γενικό Γραμματέα Σύγχρονου Πολιτισμού κύριο Γιατρομανωλάκη. Καταφέραμε να συναντηθούμε μαζί του μόλις στις 10 Φεβρουαρίου του 2020, όταν ήδη έκπληκτοι οι εργαζόμενοι μαθαίναμε την ημερομηνία έναρξης της δοκιμαστικής λειτουργίας του Μουσείου μέσω των δηλώσεων της κυρίας Μενδώνη στον Τύπο. Ήδη από τις 23 Δεκεμβρίου του 2019 με σχετικό Δελτίο Τύπου έχουμε επισημάνει μια σειρά από σημαντικά προβλήματα τα οποία μπορούν να υπονομεύσουν τόσο τη λειτουργία του Μουσείου όσο και το σύνολο του έργου που οφείλει να προσφέρει στην κοινωνία ως θεσμός του σύγχρονου πολιτισμού. Δυστυχώς από τις συναντήσεις με τον Γενικό Γραμματέα Σύγχρονου Πολιτισμού διαπιστώνουμε ότι το Υπουργείο φαίνεται να προωθεί πρόχειρες και επισφαλείς λύσεις, προκειμένου το ΕΜΣΤ να προχωρήσει στοιχειωδώς στη δοκιμαστική λειτουργία του. Σε καμία περίπτωση οι παραπάνω σχεδιασμοί δεν αποσκοπούν στην κανονική λειτουργία του επειδή δεν εξασφαλίζουν τους απαραίτητους όρους και τις αναγκαίες προϋποθέσεις που εγγυώνται στο κοινό την ποιοτική και εύρυθμη λειτουργία ενός μεγάλου μουσείου σύγχρονης τέχνης όπως το ΕΜΣΤ. Σε σχέση με την περίοδο της δοκιμαστικής λειτουργίας, πέρα από τις σοβαρές ελλείψεις του προσωπικού στους τομείς της φύλαξης, της καθαριότητας και της εξυπηρέτησης του κοινού, έχουμε εντοπίσει και επισημάνει μια σειρά από αστοχίες, παραλείψεις, προβλήματα και λάθος εφαρμογές, αναφορικά με μέρος των εργασιών και του εξοπλισμού. Και είναι ιδιαίτερα σημαντικό στο σημείο αυτό να επισημάνουμε ότι τα παραπάνω ως αρθρωμένο σύνολο συνιστούν το ίδιο το έργο της υλοποίησης του συνολικού ανοίγματος του ΕΜΣΤ. Οδεύοντας όμως προς την πλήρη λειτουργία του ΕΜΣΤ, τα χρόνια συσσωρευμένα προβλήματα όχι μόνο δεν επιλύονται αλλά παραπέμπονται συστηματικά στις καλένδες. Η τακτική αυτή μας προβληματίζει και μας ανησυχεί ιδιαίτερα. Η στελέχωση του ΕΜΣΤ προχωράει με πολύ αργά βήματα και κυρίως μέσω της κινητικότητας ή των συμβάσεων ορισμένου χρόνου. Έτσι, παραμένουν δραματικά υποστελεχωμένα τμήματα κομβικά για τη λειτουργία του Μουσείου, όπως το Τμήμα Οικονομικών Υπηρεσιών και Εμπορικής Διαχείρισης, το Τμήμα Διαχείρισης Πληροφοριακών και Επικοινωνιακών Εγκαταστάσεων και Εργαστηρίου Παραγωγής Ψηφιακών και Οπτικοακουστικών Έργων Τέχνης, το Τμήμα Παραγωγής Εκθέσεων και Πολιτιστικών Εκδηλώσεων κ.α. Η μόνη ουσιαστική λύση για το συγκεκριμένο πρόβλημα είναι η άμεση κάλυψη των οργανικών θέσεων με μόνιμο προσωπικό και η αύξηση τους στις 154 από τις 88 (που προβλέπει ο υπάρχων ιδρυτικός νόμος). Ως τώρα δεν έχει αναληφθεί καμία πρωτοβουλία προκειμένου να επιλυθεί το ζήτημα της διάρθρωσης του Φορέα και της εφαρμογής του οργανογράμματος. Προς το παρόν δεν έχουμε καμία επίσημη ενημέρωση για το πότε και με ποια διαδικασία θα γίνει η τοποθέτηση της νέας διεύθυνσης, τη στιγμή μάλιστα που η επιλογή της «λύσης» του μεταβατικού διευθυντή αποδείχθηκε ατελέσφορη και προβληματική. Οι εργαζόμενοι στο ΕΜΣΤ θα συνεχίσουμε να αγωνιζόμαστε με όλες μας τις δυνάμεις για ένα Μουσείο ανοιχτό στην κοινωνία, υπερασπιζόμενοι τον δημόσιο χαρακτήρα του και τους καταστατικούς του σκοπούς. ",https://www.efsyn.gr/node/232073
Culture,efsyn.gr,Βροντερό «όχι» στη μετατροπή των μουσείων σε ΝΠΔΔ,"31.01.2020, ",Βασιλική Τζεβελέκου,"Τις δυσμενείς επιπτώσεις της ενδεχόμενης υλοποίησης της κυβερνητικής εξαγγελίας περί μετατροπής των δέκα μεγαλύτερων δημόσιων μουσείων σε Νομικά Πρόσωπα Δημοσίου Δικαίου (ΝΠΔΔ) ανέλυσαν χθες οι εργαζόμενοι στο υπουργείο Πολιτισμού. Ο Σύλλογος Ελλήνων Αρχαιολόγων (ΣΕΑ) από κοινού με τον Ενιαίο Σύλλογο Υπαλλήλων ΥΠΠΟΑ Αττικής, Στερεάς και Νήσων και άλλα σωματεία του ΥΠΠΟΑ διοργάνωσαν τη συνέντευξη Τύπου στο αμφιθέατρο του Επιγραφικού Μουσείου, στο πλαίσιο των κινητοποιήσεων που έχουν ξεκινήσει από το φθινόπωρο με στόχο, αρχικά, την ενημέρωση του κοινού. Οι εκπρόσωποι των πρωτοβάθμιων σωματείων ανέπτυξαν τις θέσεις και τις αντιθέσεις τους τονίζοντας την ανάγκη ενίσχυσης του δημόσιου χαρακτήρα των μουσείων και τους καλύτερους όρους λειτουργίας τους. Εκαναν σαφές ότι θα αντισταθούν στις νεοφιλελεύθερες εμμονές της κυβέρνησης καθώς μια τέτοια εφαρμογή θα επιφέρει βαρύ πλήγμα στην πολιτιστική κληρονομιά, στην Αρχαιολογική Υπηρεσία, στους εργαζομένους και παράλληλα θα ανοίξει την κερκόπορτα για την είσοδο των ιδιωτών στη διαχείριση του πολιτιστικού αποθέματος. «Η προσπάθεια να παρουσιαστεί η μετατροπή των μουσείων σε ΝΠΔΔ ως κίνηση που διασφαλίζει τη διοικητική τους αυτοτέλεια είναι ψευδής και αποπροσανατολιστική. Τα μουσεία είναι ήδη ανεξάρτητα ως Ειδικές Περιφερειακές Υπηρεσίες του υπουργείου», είπε η Σταματία Μαρκέτου, πρόεδρος του ΣΕΑ. Θύμισε ότι τα εκθέματά τους δεν είναι έργα τέχνης αποκομμένα από την Ιστορία, αλλά αποτελούν συνέχεια της ενότητάς τους με τους αρχαιολογικούς χώρους απ' όπου προέρχονται, ενώ ο μη κερδοσκοπικός τους χαρακτήρας ορίζεται στον αρχαιολογικό νόμο. «Η θέση περί αυτοχρηματοδοτούμενου πολιτισμού διαστρεβλώνει τον ρόλο των μουσείων, όπως ορίζεται με σαφήνεια στον αρχαιολογικό νόμο. Η σύνδεση των μουσείων με την έννοια της αυτοχρηματοδότησης και της βιωσιμότητας ακυρώνει τον παιδευτικό τους ρόλο και τα μετατρέπει σε επιχειρηματικούς οργανισμούς», είπε η πρόεδρος του ΣΕΑ και πρόσθεσε ότι η απόσπασή τους από τον κορμό της Αρχαιολογικής Υπηρεσίας θα σημάνει τη διάλυσή της. «Η Υπηρεσία βρίσκεται σε κρίση, η απομάκρυνση των μουσείων θα σημάνει τον ακρωτηριασμό της» και παρομοίωσε με την «αφαίρεση της καρδιάς την απομάκρυνση του Εθνικού Αρχαιολογικού Μουσείου» καθώς φημολογείται ότι θα είναι το πρώτο στο οποίο θα επιχειρηθεί η εφαρμογή της μετατροπής του σε ΝΠΔΔ. Εκτίμησε δε ότι η πραγματική πρόθεση της μετατροπής μεγάλων μουσείων σε ΝΠΔΔ είναι «η εμπλοκή των ιδιωτών στη διαχείριση της πολιτιστικής κληρονομιάς». Η κυβερνητική εξαγγελία της μετατροπής των μουσείων σε ΝΠΔΔ αφορά το Εθνικό Αρχαιολογικό, το Βυζαντινό και Χριστιανικό, το Επιγραφικό, το Νομισματικό, το Νεότερου Ελληνικού Πολιτισμού, το Ελληνικών Λαϊκών Μουσικών Οργάνων «Φοίβος Ανωγειανάκης», το Αρχαιολογικό Θεσσαλονίκης, το Βυζαντινού Πολιτισμού, το Αρχαιολογικό Ηρακλείου και το Ασιατικής Τέχνης στην Κέρκυρα. «Εχουμε την απάντηση, αλλά δεν έχουμε την ερώτηση ""γιατί πρέπει τα μουσεία να γίνουν ΝΠΔΔ;""», αναρωτήθηκε ο Δέδες Λιώνης, πρόεδρος του Ενιαίου Συλλόγου Υπαλλήλων ΥΠΠΟΑ Αττικής, Στερεάς και Νήσων. Σημείωσε ότι δεν υπάρχει μελέτη που να συνοδεύει την εξαγγελία και επισήμανε ότι πουθενά στον κόσμο δεν υπάρχουν πολιτιστικοί οργανισμοί που να είναι απολύτως αυτοχρηματοδοτούμενοι. «Δεν έχουμε τέτοιο παράδειγμα που να μας πείθει ότι τα μουσεία μας θα αποκτήσουν την οικονομική τους αυτοτέλεια σε μελλοντικό χρόνο αν αποκοπούν από το σώμα του ΥΠΠΟΑ», ενώ έθεσε και το θέμα της απώλειας εσόδων του Δημοσίου από τα διοικητικά συμβούλια που θα οριστούν για να τα διοικούν. Ο γενικός γραμματέας του Ενιαίου Συλλόγου, Στάθης Γκότσης, θύμισε ότι χρησιμοποιήθηκε η ίδια επιχειρηματολογία -περί οικονομικής αυτοτέλειας, εξωστρέφειας, ευελιξίας- και στο παρελθόν, όταν επιχειρήθηκε πρώτη φορά η μετατροπή τους στα τέλη του '90 με υπουργό Πολιτισμού τον Ευάγγελο Βενιζέλο και γενική γραμματέα τη Λίνα Μενδώνη και το 2007, επί υπουργίας Πέτρου Τατούλη. Χαρακτήρισε «ψευδεπίγραφη» την αυτοτέλεια που ευαγγελίζεται το υπουργείο Πολιτισμού και πρόσθεσε: «Εχουμε συμφωνήσει ως κοινωνίες ότι ο Πολιτισμός, η Παιδεία και η Υγεία είναι από τα βασικά δικαιώματα των πολιτών. Γι' αυτό τα χρηματοδοτεί το κράτος και επικουρικά μπορεί να υπάρξουν χρηματοδοτήσεις από άλλες δομές... Η αποκοπή τους από την Αρχαιολογική Υπηρεσία είναι το πρώτο βήμα προς την πλήρη διάλυσή της. Η προσπάθεια αυτή συνοδεύεται από τις κινήσεις της πολιτικής ηγεσίας να μοιράσουν σε φίλους, αρεστούς, πολιτικά αποτυχόντες θέσεις και καρέκλες για να ασκούν εξουσία». Είπε μάλιστα ότι η υπουργός Πολιτισμού Λίνα Μενδώνη «καθησύχασε τους εργαζομένους στην κοπή της πίτας του συλλόγου λέγοντας ""μην ανησυχείτε, δεν θα τα δώσουμε στους ιδιώτες"". Προφανώς γιατί κανείς δεν θέλει να τα πάρει μαζί με τις ευθύνες της διατήρησης, της συντήρησης. Ο στόχος είναι να περάσουν κομμάτια της διαχείρισης στους ιδιώτες. Γιατί στα διοικητικά συμβούλια δεν θα είναι μόνο φίλοι και εκλεκτοί αλλά και εκπρόσωποι άλλων φορέων που τα συμφέροντά τους συνδέονται με τους ίδιους και όχι με το γενικό σύνολο». Στο ίδιο μήκος κύματος και οι τοποθετήσεις των εκπροσώπων της Πανελλήνιας Ενωσης Συντηρητών Αρχαιοτήτων, του Συλλόγου Εκτακτων Αρχαιολόγων και του Επιμελητηρίου Εικαστικών Τεχνών. Ακολούθησε συζήτηση στρογγυλής τραπέζας με ομιλητές τους: Πολυξένη Αδάμ-Βελένη, Αθανάσιο Θέμο, Εσθήρ Σολομών, Νικόλαο Κωνστάντιο και Κώστα Πασχαλίδη.",https://www.efsyn.gr/tehnes/art-nea/229309_brontero-ohi-sti-metatropi-ton-moyseion-se-npdd
Culture,efsyn.gr,Κλειστός ο Επικούριος Απόλλωνας,"09.10.2015, ",Βασιλική Τζεβελέκου,"Ο Επικούριος Ναός του Απόλλωνα, από τους σημαντικότερους και επιβλητικότερους της αρχαιότητας, είναι ανοιχτός τις καθημερινές Δευτέρα έως Παρασκευή 8.00 - 3.00 και κλειστός τα Σαββατοκύριακα. Ο λόγος; Ελλειψη φυλακτικού προσωπικού μετά τη συνταξιοδότηση και του τελευταίου μόνιμου αρχαιοφύλακα. Η Εφορεία Αρχαιοτήτων Ηλείας ενημέρωσε την κεντρική υπηρεσία του υπουργείου Πολιτισμού και, όπως προβλέπει ο νόμος για έκτακτες περιπτώσεις, η έφορος Αρχαιοτήτων Ηλείας Ερωφίλη-Ιριδα Κόλλια ανέθεσε τη φύλαξη σε μόνιμους υπαλλήλους άλλων ειδικοτήτων. Οι συγκεκριμένοι εργαζόμενοι όμως δεν έχουν δικαίωμα αμοιβής τα Σαββατοκύριακα κι άρα δεν μπορούν να εργαστούν. Τι απομένει λοιπόν; Το μνημείο να κλείσει αφήνοντας απογοητευμένους όσους Ελληνες και ξένους διανύουν εκατοντάδες χιλιόμετρα για να επισκεφτούν τον δεύτερο σε κάλλος και αρμονία πελοποννησιακό ναό μετά της Τεγέας - σύμφωνα με τις περιγραφές του Παυσανία. Το τεράστιο πρόβλημα έλλειψης προσωπικού (αρχαιοφύλακες, αρχαιολόγοι, καθαρίστριες, πωλητές κ.ά.) «μαστίζει» τα μνημεία και τα μουσεία ιδιαίτερα της περιφέρειας. Και θα ενταθεί το επόμενο διάστημα καθώς λήγουν οι συμβάσεις των εποχικών υπαλλήλων. Τι μέτρα θα λάβει το υπουργείο Πολιτισμού καθώς δεν μπορεί να κάνει προσλήψεις μόνιμου προσωπικού; Πώς θα θωρακίσει τα μνημεία, ειδικά τώρα που σκέφτεται να ανεβάσει τις τιμές; Τι παροχές θα προσφέρουν όταν δεν τηρείται ούτε καν το ωράριο λειτουργίας; Τη μόνιμη λύση για τη φύλαξη του απομακρυσμένου μνημείου ζητάει η έφορος Αρχαιοτήτων αλλά και φορείς της τοπικής κοινωνίας. Από την πλευρά του το ΥΠΠΟ σημειώνει σε χθεσινή λιτή ανακοίνωση ότι έκανε «τις απαραίτητες ενέργειες προς το υπουργείο Διοικητικής Μεταρρύθμισης για την εξασφάλιση μονίμου προσωπικού». Η ανάδειξη του προβλήματος έγινε (την Τετάρτη) από την Πανελλήνια Ενωση Υπαλλήλων Φύλαξης Αρχαιοτήτων (ΠΕΥΦΑ) που με ανακοίνωσή της καλεί την πολιτική ηγεσία του υπουργείου Πολιτισμού «να αντιληφθεί το μέγεθος του προβλήματος, να καταλάβει το ζήτημα ασφάλειας που έχει δημιουργηθεί και να δώσει, χωρίς την παραμικρή χρονοτριβή, λύση με μόνιμο φυλακτικό προσωπικό, είτε μέσω της κινητικότητας είτε ακόμη καλύτερα μέσω νέων προσλήψεων στον τομέα φύλαξης και πληροφόρησης. Μέχρι τότε να προχωρήσει η ΕΦΑ Ηλείας σε άμεση πρόσληψη εποχικού προσωπικού, για να καλύψει τις ανάγκες φύλαξης του Επικούριου Απόλλωνα». Το μνημείο ήταν το πρώτο στην Ελλάδα που ανακηρύχθηκε, το 1986, Μνημείο Παγκόσμιας Κληρονομιάς από την UNESCO. Ο ναός του Επικούριου Απόλλωνα, στις Βάσσες της Φιγαλείας, βρίσκεται σε υψόμετρο 1.130 μέτρα στο κέντρο της Πελοποννήσου. Αποδίδεται στον Ικτίνο, έναν από τους αρχιτέκτονες του Παρθενώνα, και η ανέγερσή του τοποθετείται στο δεύτερο μισό του 5ου αιώνα, 420-410 π.Χ. Το βασικότερο διακοσμητικό στοιχείο του ήταν η μαρμάρινη ιωνική ζωφόρος που υπήρχε πάνω από τους ιωνικούς ημικίονες μέσα στον σηκό. Είχε συνολικό μήκος 31 μ. και αποτελούνταν από 23 μαρμάρινες πλάκες. Στις 12 απεικονίζεται η Αμαζονομαχία και στις υπόλοιπες η Κενταυρομαχία. Γλύπτης της ήταν πιθανά ο Παιώνιος, που φιλοτέχνησε στην Ολυμπία το περίφημο άγαλμα της Νίκης. Η πρώτη συστηματική ανασκαφή ξεκίνησε το 1812 από ομάδα αρχαιόφιλων επιστημόνων και τότε βρέθηκαν οι πλάκες των ζωφόρου, σκεπασμένες με αρχιτεκτονικά μέλη. Το 1815 μεταφέρθηκαν στο Βρετανικό Μουσείο, όπου και εκτίθενται σήμερα. Ακολούθησαν ανασκαφές και αναστηλωτικές επεμβάσεις και από το 1987 ο ναός προστατεύεται από τις αντίξοες καιρικές συνθήκες με ειδικό στέγαστρο, που θα απομακρυνθεί με την ολοκλήρωση των εργασιών. Ερώτηση προς τον υπουργό Πολιτισμού, Αριστείδη Μπαλτά, σχετικά με το ζήτημα κατέθεσε στη Βουλή ο βουλευτής της Ν.Δ., Χρίστος Δήμας.",https://www.efsyn.gr/tehnes/art-nea/43757_kleistos-o-epikoyrios-apollonas
Culture,efsyn.gr,Στον Απόλλωνα μόνο με ραντεβού,"16.03.2015, ",Βασιλική Τζεβελέκου,"Eρημο νησί στη μέση του πελάγους είναι αυτή τη στιγμή η  ιερή Δήλος . Χωρίς φύλακες και προσωπικό, με κλειστό το Μουσείο, το πωλητήριο, το αναψυκτήριο, τους κοινόχρηστους χώρους. Εμειναν να την προστατεύουν τα κύματα της θάλασσας και οι θεοί που λατρεύτηκαν εκεί. Η Δήλος, ο μεγαλύτερος αρχαιολογικός χώρος μας και ένας από τους σημαντικότερους διεθνώς,  προστατευόμενο Μνημείο Παγκόσμιας Κληρονομιάς  της  UNESCO  από το 1990, με υψηλή επισκεψιμότητα κατά τους θερινούς μήνες, διαθέτει ελάχιστο προσωπικό. Ως εκ τούτου δεν μπορεί να λειτουργήσει. Το υπουργείο Πολιτισμού εξέδωσε τη λακωνική ανακοίνωση: «Ο αρχαιολογικός χώρος και το Μουσείο Δήλου προσωρινά και για λίγες μέρες δεν είναι επισκέψιμα για λόγους ασφαλείας. Τμήματα του χώρου και το Μουσείο θα είναι επισκέψιμα ύστερα από συνεννόηση με την αρμόδια Εφορεία, από Δευτέρα έως Παρασκευή 8.00-3.00. Από τις αρχές Απριλίου αποκαθίσταται η ομαλή λειτουργία του αρχαιολογικού χώρου Δήλου με διευρυμένο ωράριο». Η Δήλος έχει έλλειψη προσωπικού, τουλάχιστον από τον περασμένο Νοέμβριο, όταν ολοκληρώθηκαν οι συμβάσεις των εποχικών υπαλλήλων και αποχώρησαν. Με την αλλαγή στον οργανισμό του υπουργείου Πολιτισμού στις 28 Οκτωβρίου 2014 ο αρχαιολόγος Δημήτρης Αθανασούλης μετακινήθηκε (από την 25η Eφορεία Βυζαντινών Αρχαιοτήτων Αργολίδας-Αρκαδίας-Κορινθίας) στη διεύθυνση της Εφορείας Αρχαιοτήτων Κυκλάδων. Με έγγραφό του προς το υπουργείο Πολιτισμού τον Δεκέμβριο, ένα μήνα μετά, ενημέρωνε την τότε πολιτική ηγεσία για τα προβλήματα της υπηρεσίας. Οι περικοπές προσωπικού, οι συνταξιοδοτήσεις και οι δύσκολες συνθήκες διαβίωσης, καθώς τον χειμώνα δεν υπάρχει συγκοινωνία που να συνδέει τη Δήλο με τη Μύκονο με αποτέλεσμα οι υπάλληλοι να υποχρεούνται να μένουν στο νησί (ως ερημίτες), είναι ορισμένοι από τους λόγους της σημερινής κατάστασης. «Με τις υπάρχουσες συνθήκες δεν είναι δυνατόν να λειτουργεί συνέχεια ο αρχαιολογικός χώρος, για λόγους ασφαλείας. Για τις επόμενες δεκαπέντε ημέρες, μέχρι να έρθουν οι εποχικοί υπάλληλοι, σε έκτακτες περιπτώσεις οργανωμένων γκρουπ είπαμε ότι θα ανοίγει ο χώρος με προσωπικό όλων των ειδικοτήτων από τις υπηρεσίες της Εφορείας Αρχαιοτήτων», λέει ο κ. Αθανασούλης. Το δέχονται; «Ολοι οι υπάλληλοι θέλουν να βοηθήσουν και βάζουν πλάτη. Αναγνωρίζουν τη σημασία να είναι ανοιχτή η Δήλος. Αλλά ένας αρχαιολογικός χώρος αυτής της σημασίας και της ακτινοβολίας πρέπει να αποκτήσει κανονικότητα, να μη φτάνουμε σε αυτές τις καταστάσεις. Είμαι αισιόδοξος ότι θα επιλυθούν τα προβλήματα. Ο αν. υπουργός Πολιτισμού Νίκος Ξυδάκης τα έχει αντιληφθεί και προσπαθεί να δώσει λύση. Σε αυτή την κατεύθυνση πρέπει να κινηθεί και η τοπική αρχή», καταλήγει ο κ. Αθανασούλης. Στις αρχές Απριλίου θα φτάσει στην υπηρεσία το εποχικό προσωπικό. Η Εφορεία ζήτησε τριάντα φύλακες. Θα φτάσουν δεκαεννέα, μαζί με δύο καθαρίστριες και τρεις εργατοτεχνίτες, ειδικότητες που επίσης παρουσιάζουν ελλείψεις, όπως και οι συντηρητές, για να μη μιλήσουμε για γιατρό. Οι εγκρίσεις για το έκτακτο προσωπικό έγιναν από τις προηγούμενες διοικήσεις του υπουργείου Πολιτισμού και ενώ υπήρξε παρέμβαση για την αύξηση του αριθμού από τον κ. Αθανασούλη, δεν ήταν δυνατόν να αλλάξουν οι προκηρύξεις. Ακόμα ένα πρόβλημα της Δήλου είναι η μεγάλη αδυναμία του Δημοσίου, δηλαδή, η συντήρηση της περιουσίας του. Ιδιαίτερα παλιό είναι το κτίριο του Μουσείου, έχει ανάγκη από άμεση συντήρηση. «Πρέπει να αναπτυχθούν συνέργειες για την επίλυση των προβλημάτων. Να καταλάβουμε ότι τα αρχαία δεν είναι του υπουργείου Πολιτισμού, ανήκουν σε όλους μας. Ο καθένας μόνος του δεν μπορεί να κάνει τίποτα. Για την ενίσχυση του προσωπικού και τη φύλαξη θα βρούμε λύσεις με το υπουργείο, αλλά στο θέμα της καθαριότητας και της αποψίλωσης του χώρου, για παράδειγμα, θα μπορούσε να βοηθήσει και ο δήμος. Οπως, επίσης, να επιλύσει το πρόβλημα της τακτικής συγκοινωνίας για το προσωπικό. Κάνουμε προκηρύξεις συντηρητών και βγαίνουν άγονες. Οι εργατοτεχνίτες θα προτιμήσουν να πάνε στη Μύκονο και στα άλλα νησιά... Σε τέτοιες ειδικές συνθήκες πρέπει να υπάρχει ευελιξία και να δίνονται μόνιμες λύσεις στα προβλήματα. Αλλιώς σε 8 μήνες, όταν φύγουν οι εποχικοί, τα ίδια ζητήματα θα έχουμε». Τέλος, το ΥΠΠΟ διαβεβαίωσε ότι θα ανοίξουν το αναψυκτήριο και το πωλητήριο, αν και δεν έχει προκηρυχτεί η θέση υπαλλήλου από το ΤΑΠ. Το έκτακτο προσωπικό για τους 33 αρχαιολογικούς χώρους και τα μουσεία, που θα λειτουργήσουν με θερινό διευρυμένο ωράριο (8.00 – 8.00), πρέπει να βρίσκεται στις θέσεις του την 1η Απριλίου. Δύσκολο. Με δεδομένο ότι το Πάσχα πέφτει νωρίς (5/4 των καθολικών, 12/4 των ορθοδόξων) κινδυνεύει να χαθεί η έναρξη της περιόδου. Μήπως πρέπει να συνεργαστούν άμεσα υπουργεία Πολιτισμού και Τουρισμού, αλλά και Περιφέρεια, Τοπική Αυτοδιοίκηση και κοινωνικοί φορείς; ",https://www.efsyn.gr/tehnes/art-nea/19165_ston-apollona-mono-me-ranteboy
Culture,efsyn.gr,Κλειστά σήμερα τα πωλητήρια των μουσείων,"07.11.2017, ",Βασιλική Τζεβελέκου,"Κλειστά θα είναι σήμερα τα πωλητήρια στα μουσεία και τους αρχαιολογικούς χώρους της επικράτειας, όπως και τα εργαστήρια εκμαγείων στον Αγιο Ιωάννη Ρέντη του Ταμείου Αρχαιολογικών Πόρων και Απαλλοτριώσεων, μετά από ομόφωνη απόφαση του Δ.Σ. του Συλλόγου Υπαλλήλων του ΤΑΠΑ. Διαμαρτύρονται για το μέγα χάσμα που έχουν προκαλέσει οι χειρισμοί της υπουργού Πολιτισμού Λυδίας Κονιόρδου και, όπως γράφει η ανακοίνωση, «οι συνέπειες της υπολειτουργίας του Ταμείου θα γίνουν σύντομα εμφανείς ακόμη και στους επισκέπτες των μουσείων και των αρχαιολογικών χώρων, αφού θα υπάρχει έλλειψη σε εισιτήρια και πολιτιστικά προϊόντα». Οι εργαζόμενοι προχωρούν σήμερα (στις 11.00 π.μ.) σε συγκέντρωση έξω από το υπουργείο Πολιτισμού με στόχο «η κινητοποίησή μας να αναδείξει την κατάσταση στην οποία έχει περιέλθει το ΤΑΠΑ με απόλυτη ευθύνη της πολιτικής ηγεσίας του ΥΠΠΟΑ». Αν και η υπουργός Πολιτισμού δεν έδωσε ποτέ επαρκείς εξηγήσεις για τους λόγους που καρατόμησε την πρόεδρο Ασπασία Λούβη και τα μέλη του Δ.Σ. του ΤΑΠ, δεν έπραξε καν τα προφανή. Οι διάδοχοι να σηκώσουν τα μανίκια και να πιάσουν αμέσως δουλειά προκειμένου να λειτουργήσει το Ταμείο. Αντιθέτως «μπλόκαρε» τις όποιες διαδικασίες είχαν ξεκινήσει από το απερχόμενο Δ.Σ., αφού ο πρόεδρος που διόρισε, ο Ορέστης Βαβατσιούλας, παραιτήθηκε λίγες ημέρες μετά την ανάληψη των καθηκόντων του. Σε λίγο συμπληρώνονται τρεις μήνες και το ΤΑΠ παραμένει ακέφαλο, εκτός από υποστελεχωμένο, με σοβαρά ζητήματα να προκαλούν τεράστια προβλήματα. Καταγγελία και από το έκτακτο προσωπικό του ΥΠΠΟΑ Ωστόσο δεν είναι μόνο οι εργαζόμενοι του ΤΑΠ που στρέφονται εναντίον της υπουργού. Εκτός από σύσσωμο τον κινηματογραφικό κόσμο μετά τις εξελίξεις στο Ελληνικό Κέντρο Κινηματογράφου και την παύση της γενικής διευθύντριας, Ηλέκτρας Βενάκη, ανοιχτή επιστολή-καταγγελία έστειλε και το Πανελλήνιο Σωματείο Εκτακτου Προσωπικού του ΥΠΠΟΑ. Επανέρχεται με λεπτομέρειες στο ζήτημα των 6 συντηρητών του έργου «Συντήρηση μαρμαροθετημένων δαπέδων Καθολικού Νέας Μονής Χίου», που υλοποιείται με χρηματοδότηση από το ΕΣΠΑ. Οταν οι συντηρητές ζήτησαν τη συνδρομή της ΕΦΑ Χίου, μετά από τρεις μήνες απλήρωτοι και έχοντας σοβαρές ελλείψεις στα υλικά, βρέθηκαν αντιμέτωποι με την μη ανανέωση των συμβάσεών τους (δυνατότητα παράτασης έως τις 31/7/18). Το σωματείο μεσολάβησε για να επιλυθούν τα ζητήματα, αλλά χωρίς επιτυχία. Παράλληλα κατέπεσε η κατηγορία της ΕΦΑ Χίου «για φθορά στο μνημείο από τους εργαζόμενους», καθώς το πόρισμα από την αυτοψία που διενεργήθηκε (14/9/17) από τη Διεύθυνση Συντήρησης Αρχαίων και Νεώτερων Μνημείων μετά από εντολή της γ.γ. του ΥΠΠΟΑ αναφέρει ότι δεν «διαπιστώθηκε καμία φθορά ή ζημιά στο Μνημείο, προκληθείσα από την εργασία των συναδέλφων συντηρητών». Τέλος, το σωματείο καταγγέλλει ότι «όταν η υπουργός Πολιτισμού κάλεσε σε τριμερή συνάντηση (27/9/17) τους εργαζόμενους και την προϊσταμένη της ΕΦΑ Χίου Ολγα Βάσση [...] η υπουργός και η προϊσταμένη υποχρέωσαν τους συναδέλφους να συντάξουν ομαδική δήλωση μετανοίας, προκειμένου να δεχτούν να τους επαναπροσλάβουν, με την απαίτηση μάλιστα η δήλωση αυτή να δημοσιευθεί σε όλα τα μέσα ενημέρωσης» •  .",https://www.efsyn.gr/tehnes/art-nea/129305_kleista-simera-ta-politiria-ton-moyseion
Culture,efsyn.gr,Εμπρός για υποβρύχια μουσεία και καταδυτικό τουρισμό,"16.01.2015, ",Βασιλική Τζεβελέκου,"Αρχαία, βυζαντινά και μεταγενέστερα ναυάγια, που διατηρήθηκαν εκατοντάδες χρόνια στον θαλάσσιο βυθό, θα γίνουν Ενάλιοι Επισκέψιμοι Αρχαιολογικοί Χώροι, υποβρύχια μουσεία δηλαδή, αναδεικνύοντας παράλληλα το φυσικό κάλλος των υποθαλάσσιων περιοχών και προσελκύοντας τους λάτρεις τους είδους από ολόκληρο τον κόσμο. Το Κεντρικό Αρχαιολογικό Συμβούλιο ενέκρινε ομόφωνα τη μελέτη ανάδειξης τεσσάρων ναυαγίων σε επισκέψιμους ενάλιους αρχαιολογικούς χώρους στις Σποράδες και στον δυτικό Παγασητικό στην Περιφέρεια Θεσσαλίας. Επιλέχθηκαν σε συνεργασία με την Εφορεία Ενάλιων Αρχαιοτήτων και αφορούν: ● Το ναυάγιο στη νήσο Περιστέρα (στην Αλόννησο) του 5ου αιώνα π.Χ. Από τα σημαντικότερα κλασικά ναυάγια που έχουν ερευνηθεί από τη δεκαετία του ‘90 κι επίσης το 2000 και το 2008. Αποτελείται από συσσώρευση αμφορέων σε δύο επάλληλα στρώματα, μήκους 25 μ. και πλάτους 12 μέτρων. ● Το βυζαντινό ναυάγιο στη νήσο Κίκυνθο (κοντά στον Παγασητικό), που έχει υποστεί εκτενή σύληση. Τα ελάχιστα δείγματα κεραμικής που διασώζονται χρονολογούνται μεταξύ 9ου και 13ου αιώνα. ● Το επίσης βυζαντινής περιόδου ναυάγιο στη θέση Ακρα Γλάρος, στο οποίο βρίσκονται διάσπαρτες άγκυρες. ● Και τέλος, το ναυάγιο του 4ου αι. μ.Χ. στη θέση Τηλέγραφος. Εξαιτίας της μεγάλης κλίσης που παρουσιάζει ο βυθός, το φορτίο του έχει διασκορπιστεί σε μεγάλη έκταση. Η μελέτη εντάσσεται σε ένα ευρύτερο επιχειρησιακό σχέδιο ανάπτυξης της Περιφέρειας Θεσσαλίας με αιχμή του δόρατος τα υποβρύχια μουσεία και τον καταδυτικό τουρισμό στις Σποράδες και τον Παγασητικό. Προωθείται από το υπουργείο Τουρισμού σε συνεργασία με το υπουργείο Πολιτισμού και την Περιφέρεια και εντάσσεται στο ΕΣΠΑ. Η ανάδειξη του ενάλιου πλούτου και η προώθηση του καταδυτικού τουρισμού είναι προτεραιότητα καθώς «ανεβάζει την τουριστική περίοδο στην περιοχή και παράλληλα φροντίζει τις αρχαιότητες, γιατί μέχρι τώρα όποιος ήθελε μπορούσε να βουτήξει», όπως ανέφερε ο περιφερειάρχης Κώστας Αγοραστός, που παρευρέθηκε στο ΚΑΣ. Το έργο παρακολουθεί και συντονίζει ειδική επιτροπή από την Εφορεία Ενάλιων Αρχαιοτήτων και τη Διεύθυνση Προϊστορικών και Κλασικών Αρχαιοτήτων του υπουργείου Πολιτισμού. Παράλληλα, εγκρίθηκε ομόφωνα από το ΚΑΣ το σχέδιο της Κοινής Υπουργικής Απόφασης υπουργείων Πολιτισμού και Ναυτιλίας Αιγαίου, που αφορά τους όρους και τις προϋποθέσεις λειτουργίας τους. Ακολουθεί το πρότυπο της αντίστοιχης ΚΥΑ που υπογράφηκε τον περασμένο Οκτώβριο για τους ενάλιους αρχαιολογικούς χώρους στον κόλπο Ναυαρίνου και στη Μεθώνη. Ανάμεσα στις επιτρεπόμενες δραστηριότητες είναι η καθοδηγούμενη κατάδυση των επισκεπτών μέχρι μέγιστο βάθος 40 μέτρων, η ερασιτεχνική φωτογράφηση, η επισκόπηση του βυθού με σκάφη διαφανούς πυθμένα και η πάσης φύσεως αρχαιολογική έρευνα-εργασία συντήρησης, για την οποία απαιτείται απόφαση του υπουργείου Πολιτισμού. Τα σκάφη μεταφοράς των επισκεπτών δεν θα προσεγγίζουν άλλο σημείο πλην του φυλασσόμενου σημείου απόπλου και κατάπλου, ενώ η καθοδηγούμενη κατάδυση των επισκεπτών θα γίνεται με τη συνοδεία δυτών-φυλάκων αρχαιοτήτων ή δυτών αρχαιολόγων της Εφορείας Ενάλιων Αρχαιοτήτων. Και όπως ισχύουν οι νόμοι για τα χερσαία μουσεία, έτσι κι εδώ, δεν θα επιτρέπεται οποιαδήποτε επέμβαση στον πυθμένα και φυσικά η αποκομιδή οποιουδήποτε αντικειμένου, οποιαδήποτε μορφή αλιείας ή άλλη δραστηριότητα εκτός από τις επισκέψεις και την επιστημονική έρευνα. Με τη δημιουργία των υποβρύχιων μουσείων και των πάρκων αναμένεται να αυξηθεί ο καταδυτικός τουρισμός στη χώρα μας, που έτσι κι αλλιώς σημειώνει αυξητικές τάσεις, αλλά σίγουρα έχει πολλά περιθώρια ανάπτυξης αφού υπολογίζεται ότι περισσότερα από 1.500 ναυάγια βρίσκονται διάσπαρτα στις ελληνικές θάλασσες.",https://www.efsyn.gr/tehnes/art-nea/11476_empros-gia-ypobryhia-moyseia-kai-katadytiko-toyrismo
Culture,efsyn.gr,Εξώδικο στο ΥΠΠΟ για την παραχώρηση μνημείων στο Υπερταμείο,"18.01.2019, ",Βασιλική Τζεβελέκου,"Ανοιχτό μέτωπο παραμένει το θέμα της εξαίρεσης όλων των χώρων πολιτιστικής κληρονομιάς και ενδιαφέροντος από τον κατάλογο των ακινήτων που περνούν στο Yπερταμείο.Μέχρι να εκδώσειο υπουργός Οικονομικών Ευκλείδης Τσακαλώτος την υπουργική απόφαση της εξαίρεσής τους, οι κινητοποιήσεις εργαζομένων, φορέων, συλλόγων θα κλιμακώνονται. Εξώδικο προς την πολιτική ηγεσία του υπουργείου Πολιτισμού, δηλαδή, την υπουργό Μυρσίνη Ζορμπά, τον υφυπουργό Κώστα Στρατή και τη γενική γραμματέα Μαρία Ανδρεαδάκη Βλαζάκη απέστειλε ο Ενιαίος Σύλλογος Υπαλλήλων ΥΠ.ΠΟ. Αττικής Στερεάς & Νήσων και δεκαέξι Πρωτοβάθμιοι Σύλλογοι Εργαζομένων. Οπως αναφέρουν, πρόκειται για κλιμάκωση των ενεργειών μας ενάντια στην προσπάθεια για την παραχώρηση των Μνημείων, των Αρχαιολογικών χώρων και των Μουσείων της πατρίδας μας για αξιοποίηση «στο υπερταμείο» και ζητούν την άμεση δημοσιοποίηση του πλήρη καταλόγου. ► Ολόκληρη η ανακοίνωση έχει ως εξής:",https://www.efsyn.gr/tehnes/art-nea/179832_exodiko-sto-yppo-gia-tin-parahorisi-mnimeion-sto-ypertameio
Culture,efsyn.gr,Αυξήθηκαν επισκέπτες και εισπράξεις το 2017,"13.02.2018, ",Βασιλική Τζεβελέκου,"Αυξητική είναι η πορεία των επισκεπτών σε μουσεία και αρχαιολογικούς χώρους για τον Οκτώβριο 2017, σε σχέση με τον αντίστοιχο μήνα του 2016. Σύμφωνα με τα στοιχεία της Ελληνικής Στατιστικής Εταιρείας (ΕΛΣΤΑΤ) αύξηση επισκεπτών σημειώνεται για όλο το δεκάμηνο Ιανουαρίου - Οκτωβρίου 2017 σε σχέση με την αντίστοιχη περίοδο του 2016. Τον Οκτώβριο του 2017 παρατηρήθηκε αύξηση των επισκεπτών στα μουσεία κατά 14,0%, αύξηση των επισκεπτών ελεύθερης εισόδου κατά 6,7% και αύξηση των εισπράξεων κατά 22,3% σε σχέση με το 2016. Στις πρώτες θέσεις με τους περισσότερους επισκέπτες βρίσκονται τα μουσεία: Ακρόπολης (160.603), Εθνικό Αρχαιολογικό (54.007), Ηρακλείου Κρήτης (53.790), Παλάτι Ιπποτών Ρόδος (28.500), Αρχαίας Ολυμπίας (17.511). Αντίστοιχα στους Αρχαιολογικούς χώρους, τον Οκτώβριο του 2017 σημειώθηκε αύξηση των επισκεπτών κατά 19,8%, των επισκεπτών ελεύθερης εισόδου κατά 15,2% και των εισπράξεων κατά 21,2%, σε σύγκριση με το 2016. Στην Ακρόπολη Αθηνών ανέβηκαν 295.623 επισκέπτες, στην Κνωσό βρέθηκαν 83.266, στην Αρχαία Ολυμπία 60.858, στην Ακρόπολη της Λίνδου 57.609, στην Επίδαυρο 47.394. Το δεκάμηνο Ιανουαρίου – Οκτωβρίου 2017, η αύξηση επισκεπτών στα μουσεία, σε σχέση με την αντίστοιχη περίοδο 2016, είναι κατά 16,5%, κατά 16,9% στους επισκέπτες ελεύθερης εισόδου, ενώ οι αντίστοιχες εισπράξεις παρουσίασαν αύξηση κατά 20,9%. Συγκεντρωτικά έχουμε στο Μουσείο Ακρόπολης 1.428.037 επισκέπτες, στο Εθνικό Αρχαιολογικό 489.279, στο Αρχαιολογικό Ηρακλείου 404.660, Λευκού Πύργου 236.232, στο Παλάτι Ιπποτών 227.579. Στους αρχαιολογικούς χώρους, το ίδιο διάστημα είχαμε αύξηση των επισκεπτών κατά 18,4%, κατά 21,3% των επισκεπτών ελεύθερης εισόδου και στις εισπράξεις αύξηση κατά 18,4% σε σχέση με το 2016. Η Ακρόπολη των Αθηνών συγκεντρώνει τη μερίδα του λέοντος με 2.510.397 επισκέπτες έναντι 1.650.139, το 2016. Οι επισκέπτες των αρχαιολογικών χώρων συνολικά το 2017 ανήλθαν στους 10.615.788 (έναντι 8.965.872 το 2016) και οι εισπράξεις άγγιξαν τα 83.524.829 ευρώ σημειώνοντας αύξηση 18,4% έναντι 70.545.865 ευρώ το 2016. Ωστόσο παρατηρείται αύξηση των επισκεπτών ελεύθερης εισόδου κατά 21,3%, δηλαδή 3.579.125 έναντι 2.951.604 για το 2016. Τέλος, οι εισπράξεις σε μουσεία και αρχαιολογικούς χώρους της επικράτειας (Ιανουάριος - Οκτώβριος 2017) είναι 98.742.540 ευρώ έναντι 83.133.389 του 2016. Ποιο άλλο πειστήριο χρειάζονται το υπουργείο Πολιτισμού και το Ταμείο Αρχαιολογικών Χώρων για να θωρακίσουν τα μουσεία και τους αρχαιολογικούς χώρους μας ώστε να λειτουργούν εύρυθμα;",https://www.efsyn.gr/tehnes/art-nea/140277_ayxithikan-episkeptes-kai-eispraxeis-2017
Culture,efsyn.gr,Συνεχίζεται η κατάληψη στο Ταμείο Αλληλοβοήθειας,"09.02.2018, ",Βασιλική Τζεβελέκου,"Ερωτήματα και ανησυχία προκαλεί η δεκαήμερη κατάληψη που πραγματοποιεί, στα γραφεία του Ταμείου Αλληλοβοήθειας των Υπαλλήλων του ΥΠΠΟΑ (ΤΑΥΠΥΠΠΟ), η ομοσπονδία των εργαζομένων, καθώς η πλειονότητά της διαμαρτύρεται για την αντικατάσταση του διευθυντή του Ταμείου Αλληλοβοήθειας, Γιώργου Βλαντή. Ο πρώην διευθυντής του Ταμείου (αντικαταστάθηκε με Υ.Α. της Λυδίας Κονιόρδου από την Ντιάνα Μέγγενη) βρισκόταν στη θέση του περισσότερα από 15 χρόνια, ενώ υπενθυμίζουμε ότι για την περίοδο της θητείας του πραγματοποιήθηκε έλεγχος από το υπουργείο Οικονομικών, έπειτα από αίτημα του υπουργείου Πολιτισμού, καθώς διακινήθηκαν μεγάλα ποσά χωρίς επαρκή αιτιολόγηση. «Η απόρρητη έκθεση στάλθηκε στο Δ.Σ. του ΤΑΥΠΥΠΠΟ για να λάβει γνώση σχετικά με τα ευρήματα που καταγράφονται στις 141 σελίδες της» γράφει μεταξύ άλλων στην ανοιχτή επιστολή που έστειλε χθες ο Θανάσης Στεργίου, πρόεδρος του Δ.Σ. του Ταμείου Αλληλοβοήθειας (διορίστηκε μαζί με το ΔΣ τέλη Νοεμβρίου 2017). Μάλιστα, αποκαλύπτει ότι ο κ. Βλαντής απέκρυπτε στοιχεία από το Δ.Σ.: «[...] η έκθεση του δικηγόρου διαβιβάστηκε στην ΕΣΕΛ από τον Διευθυντή του Ταμείου κ. Βλαντή, στις 29 Δεκεμβρίου 2017, ήτοι με πάνω από ένα μήνα καθυστέρηση, χωρίς η ενέργεια αυτή να είναι σε γνώση του νέου Δ.Σ., που είχε αναλάβει ήδη από το τέλος Νοεμβρίου. Δηλαδή, ο Διευθυντής του Ταμείου, ο οποίος ΔΕΝ είχε αντικατασταθεί και παρέμενε στη θέση του με απόφαση του τ. Υπουργού κ. Γερουλάνου (ΦΕΚ 73/17.2.2012), απέστειλε την έκθεση του δικηγόρου εν κρυπτώ, χωρίς να ενημερώσει το Δ.Σ.» αναφέρει στην επιστολή. Ο Θανάσης Στεργίου εκφράζει την ανησυχία του για τη συνεχιζόμενη κατάληψη, καθώς προκαλεί «προβλήματα στη λειτουργία του Ταμείου (καταβολή μισθών, αποζημίωση κατασκηνώσεων, πάγια και παραλαβές)» και διερωτάται «απορώ γιατί αυτή [σ.σ. η κατάληψη] γίνεται από μία Ομοσπονδία που διοίκησε αυτοδύναμα το Ταμείο και που είναι σίγουρη για την καθαρότητα των ευρημάτων του ελέγχου. [...] Για άλλη μια φορά λοιπόν θα αναρωτηθώ: Για ποιο λόγο γίνεται η κατάληψη; Για την αντικατάσταση ενός Διευθυντή που, εσκεμμένα η μή, παραπληροφόρησε αλλά και αρνήθηκε να παραδώσει απλά στοιχειά για τη λειτουργία του Ταμείου;». Να θυμίσουμε ότι η υπόθεση του «αμαρτωλού» Ταμείου βρίσκεται στον δρόμο της Δικαιοσύνης μετά τη μηνυτήρια αναφορά του πρώην υπουργού Πολιτισμού Αριστείδη Μπαλτά και σχετική ερώτηση που κατέθεσαν στη Βουλή 28 βουλευτές του ΣΥΡΙΖΑ. ",https://www.efsyn.gr/tehnes/art-nea/139783_synehizetai-i-katalipsi-sto-tameio-alliloboitheias
Culture,efsyn.gr,Κλειστά μουσεία και αρχαιολογικοί χώροι λόγω απεργίας,"20.02.2017, ", efsyn.gr ,"Πανελλαδική προειδοποιητική 24ωρη απεργία πραγματοποιούν οι αρχαιοφύλακες, έπειτα από απόφαση της Πανελλήνιας Ένωσης Υπαλλήλων Φύλαξης Αρχαιοτήτων (ΠΕΦΥΑ), με αποτέλεσμα να παραμείνουν κλειστά σήμερα όλα τα μουσεία και οι αρχαιολογικοί χώροι, που μένουν με προσωπικό ασφαλείας. Οι αρχαιοφύλακες διεκδικούν τη διατήρηση της καταβολής των Κυριακών και αργιών, αλλά και των επιπλέον ημερών εργασίας από το ΤΑΠΑ «όπως ισχύει μέχρι τώρα», την «άμεση απόσυρση του Σχεδίου Νόμου περί Οργανισμού του ΤΑΠΑ», καθώς και την «άμεση πρόσληψη 200 μονίμων Αρχαιοφυλάκων μέσω ΑΣΕΠ που εξήγγειλε ο Πρωθυπουργός στα πλαίσια την Νησιωτικής Πολιτικής της Κυβέρνησης στις 13/12/2016». Επιπλέον ζητούν, μετά τη σύσταση των αυτοτελών Γραφείων Φύλαξης που επιχειρείται μέσω του Οργανισμού του υπουργείου Πολιτισμού, το μέτρο και να επεκταθεί ώστε η λειτουργική του δομή να γίνει πιο αποτελεσματική με μέτρα όπως η θεσμοθέτηση Γραφείου Αρχιφυλάκων ανά αρχαιολογικό χώρο και μουσείο. Οι αρχαιοφύλακες αναφέρουν επίσης ότι ελπίζουν πως θα υπάρξει ανταπόκριση και άμεση επίλυση των προβλημάτων τους «που δεν δημιουργούν κανένα οικονομικό κόστος, ώστε η έναρξη της τουριστικής σεζόν, καθώς και των εορτών του Πάσχα να βρει τα μουσεία και τους αρχαιολογικούς χώρους χωρίς προβλήματα». Η Λ. Κονιόρδου Η υπουργός Πολιτισμού, Λυδία Κονιόρδου, με ανακοίνωση που εξέδωσε χθες, είχε καλέσει τους αρχαιοφύλακες να αναστείλουν την απεργία τους, «σε συνέχεια του δημοκρατικού διαλόγου με τους εκπροσώπους των εργαζομένων του ΥΠΠΟΑ». Όπως σημείωνε, έκανε αυτή την έκκληση, «δεδομένου ότι το ΥΠΠΟΑ ενεργεί προς την κατεύθυνση ολοκλήρωσης από τα συναρμόδια υπουργεία, της προκήρυξης θέσεων για τους 200 αρχαιοφύλακες όπως και για άλλα θέματα απασχόλησης αρχαιοφυλάκων, τα οποία με δική του πρωτοβουλία αντιμετωπίστηκαν». Και συμπλήρωνε ότι ως προς το σχέδιο Οργανισμού του ΤΑΠΑ, «υπάρχει ειδικός προβληματισμός σε εξέλιξη» και καλούσε το Δ.Σ. της ΠΕΥΦΑ σε ειδική συνάντηση στο ΥΠΠΟΑ σήμερα. ",https://www.efsyn.gr/tehnes/art-nea/100639_kleista-moyseia-kai-arhaiologikoi-horoi-logo-apergias
Culture,efsyn.gr,Τα «ωραία» κοσμήματα των αρχαίων,"11.05.2018, ",Βασιλική Τζεβελέκου,"Η καινούργια περιοδική έκθεση «Οι αμέτρητες όψεις του Ωραίου», που ετοιμάζεται πυρετωδώς στο Εθνικό Αρχαιολογικό Μουσείο για να εγκαινιαστεί στις 21 Μαΐου, είναι μια διοργάνωση που θα αποκαλύψει μέσα από εξαιρετικά εκθέματα τη διαχρονική προσπάθεια του ανθρώπου να αναζητήσει το Ωραίο και να το αποδώσει σε έργα τέχνης, αντικείμενα καλλωπισμού και καθημερινής χρήσης. Πριν τη δουν οι Ελληνες και οι ξένοι επισκέπτες στην καρδιά της Αθήνας, περισσότεροι από 7.000 θαύμασαν -από τα εγκαίνια μέχρι σήμερα- τα έργα τέχνης στην περιοδεύουσα ομότιτλη έκθεση στο Μουσείο Αργυροτεχνίας του Πολιτιστικού Ιδρύματος Ομίλου Πειραιώς, στα Ιωάννινα. Προηγήθηκε η παρουσίασή της στο Μουσείο Ελιάς και Ελληνικού Λαδιού στη Σπάρτη, όπου συγκέντρωσε περισσότερους από 6.500 επισκέπτες. Η διοργάνωση πραγματοποιείται στο πλαίσιο της διετούς συνεργασίας ανάμεσα στο ΕΑΜ και στο ΠΙΟΠ. Ετσι, επιλέχθηκαν σαράντα αρχαιότητες από τις συλλογές του πρώτου Μουσείου της χώρας, που χρονολογούνται από τους προϊστορικούς έως και τους ρωμαϊκούς χρόνους. Αρκετές από αυτές εκτίθενται για πρώτη φορά και το κριτήριο επιλογής τους βασίστηκε στις θεματικές των μουσείων του ΠΙΟΠ, όπου παρουσιάζονται. Ετσι, στη Σπάρτη προβλήθηκε ο καλλωπισμός του σώματος με έλαια και αρώματα, στα Ιωάννινα πρωταγωνιστούν τα κοσμήματα, ενώ στην Τήνο, που θα ακολουθήσει, θα αναδειχθούν χαρακτηριστικά μαρμάρινα έργα του Κυκλαδικού Πολιτισμού. Από τα ωραιότερα περιφερειακά της χώρας είναι το Μουσείο Αργυροτεχνίας, που εγκαινιάστηκε πριν από έναν χρόνο στο Κάστρο Ιωαννίνων (Ακρόπολη Ιτς Καλέ). Εκεί, λοιπόν, υποδέχεται τους επισκέπτες ένα αγαλμάτιο της θεάς Αφροδίτης, πλαισιωμένο από φτερωτούς Ερωτες. Ιδιαίτερη θέση, ωστόσο, κατέχουν τα χρυσά κοσμήματα, κομψοτεχνήματα της αρχαιότητας από τις συλλογές του ΕΑΜ, τα οποία συνδιαλέγονται με ασημένια κοσμήματα και εξαρτήματα ενδυμάτων των νεότερων χρόνων (19ος-20ός αιώνας), που ανήκουν στις μόνιμες συλλογές του Μουσείου. Η περιοδεύουσα έκθεση «Οι αμέτρητες όψεις του Ωραίου» εντάσσεται στις δράσεις του Ευρωπαϊκού Ετους Πολιτιστικής Κληρονομιάς 2018 και πραγματοποιείται με τη στήριξη του Δήμου Ιωαννιτών (έως 17 Ιουνίου 2018, Μουσείο Αργυροτεχνίας Ακρόπολη Ιτς Καλέ, Κάστρο Ιωαννίνων, τηλ. 2651064065).  ",https://www.efsyn.gr/tehnes/art-nea/150178_ta-oraia-kosmimata-ton-arhaion
Culture,efsyn.gr,Τέλος η χρηματοδότηση από το ΤΑΠ,"12.02.2019, ",Βασιλική Τζεβελέκου,"Οπως είχε προαναγγείλει ο υφυπουργός Πολιτισμού Κώστας Στρατής, κατατέθηκε για ψήφιση στη Βουλή το σχέδιο νόμου που αφορά την ίδρυση παιδικού σταθμού στο ΥΠΠΟΑ, ρυθμίζει θέματα του Ταμείου Αλληλοβοήθειας και καταργεί τον Οργανισμό Ανέγερσης Νέου Μουσείου Ακρόπολης μαζί με άλλες διατάξεις. Με το σχέδιο νόμου το Ταμείο Αλληλοβοήθειας Υπαλλήλων ΥΠΠΟ, το οποίο ελέγχεται από τη Δικαιοσύνη για κακοδιαχείριση, αποσυνδέεται από το Ταμείο Αρχαιολογικών Πόρων και διακόπτεται η απευθείας χρηματοδότησή του από τα έσοδα του. Παράλληλα, διατηρούνται οι ισχύουσες κοινωνικές παροχές προς τους υπαλλήλους του ΥΠΠΟΑ με κυριότερη τη λειτουργία παιδικού σταθμού και την κάλυψη των εξόδων για παιδικές κατασκηνώσεις. Δύο δράσεις που διαχειρίζεται το Ταμείο Αλληλοβοήθειας μέχρι σήμερα και πλέον θα παρέχονται από το υπουργείο «με όρους διαφάνειας και χρηστής διαχείρισης του δημόσιου χρήματος», όπως αναφέρει η ανακοίνωση. Επίσης, διασφαλίζονται οι θέσεις εργασίας του εξειδικευμένου προσωπικού του Ταμείου που είναι απαραίτητες για την ομαλή λειτουργία του παιδικού σταθμού. Επίσης, «με το σχέδιο νόμου τερματίζεται το παράδοξο της διατήρησης του Οργανισμού Ανέγερσης Νέου Μουσείου Ακρόπολης, δέκα χρόνια μετά τα εγκαίνια», ενώ «το προσωπικό του μεταφέρεται σε προσωποπαγείς θέσεις στο Μουσείο Ακρόπολης, διασφαλίζοντας τις θέσεις εργασίας και την ομαλή λειτουργία του μουσείου». Στο νομοσχέδιο περιλαμβάνονται ρυθμίσεις για θέματα που αφορούν τη νησιωτικότητα, διευκολύνοντας και επιταχύνοντας τις αυτοψίες και την εκτέλεση αρχαιολογικών έργων στις Κυκλάδες, στα Δωδεκάνησα, τα νησιά του Β. Αιγαίου, αλλά και στη Μοναστική Κοινότητα του Αγίου Ορους. Παράλληλα θεσπίζονται κίνητρα για τους υπαλλήλους του υπουργείου που διαμένουν μόνιμα στη Δήλο, λόγω των ιδιαιτεροτήτων που έχει η διαμονή τους εκεί. Με άλλες διατάξεις αναβαθμίζεται το Σχολείο Καλών Τεχνών Πανόρμου Τήνου, επιλύεται μια τεχνική εκκρεμότητα αναφορικά με τις αμοιβές των διευθυντών των κρατικών ορχηστρών και άλλα...",https://www.efsyn.gr/tehnes/art-nea/183082_telos-i-hrimatodotisi-apo-tap
Culture,efsyn.gr,«Δεν είναι όλα εφήμερα»,"26.01.2019, ",Βασιλική Τζεβελέκου,"Το υπουργείο Πολιτισμού διοργανώνει για πρώτη φορά μια ανοιχτή γιορτή για να θυμηθούμε «σημαντικές στιγμές με ιδιαίτερη σημασία και νόημα, που διαρκούν στο χρόνο και επανέρχονται για να μας κρατούν αισιόδοξους»όπως γράφει στο χαιρετισμό της η υπουργός Πολιτισμού Μυρσίνη Ζορμπά. Στιγμές, δηλαδή θεατρικές παραστάσεις, αρχαιολογικές ανακαλύψεις, συναυλίες, ταινίες, η αναγνώριση εκφάνσεων της άυλης πολιτισμικής κληρονομιάς μας από την Unesco, έργα αναστήλωσης και συντήρησης, «έχουν τη θέση τους σ' αυτόν τον αστερισμό, που προκύπτει από την καθημερινή δουλειά και τη βαθιά πεποίθηση ότι αξίζει η προσπάθεια για να δει κανείς το νέο, το διαφορετικό, το ιδιαίτερο να γεννιέται μπροστά στα μάτια του» σύμφωνα με την κ.Ζορμπά. Με γενικό τίτλο «Δεν είναι όλα εφήμερα» η γιορτή θα φιλοξενηθεί την Κυριακή (27/1 στις 11.30 π.μ.) στο Εθνικό Θέατρο (Κτίριο Τσίλλερ Αγίου Κωνσταντίνου 20-22) και είναι ανοιχτή για το κοινό. Συμμετέχουν οι εκπρόσωποι όλων των εποπτευόμενων φορέων του υπουργείου Πολιτισμού που θα παρουσιάσουν τις καλύτερες στιγμές του έργου τους κατά το 2018 μέσα από βίντεο μικρής διάρκειας που ετοίμασαν ειδικά για τη διοργάνωση. Η σκηνοθετική επιμέλεια είναι του Θοδωρή Αμπαζή και την παρουσίαση θα κάνει η Αργυρώ Ανανιάδου. «Τις στιγμές αυτές επέλεξαν οι ίδιοι οι καλλιτεχνικοί οργανισμοί, οι διευθύνσεις και οι εφορείες του Υπουργείου. Είναι οι στιγμές που προσέφεραν ένα απτό αποτέλεσμα αρχαιολογικό, πολιτισμικό ή καλλιτεχνικό, ή που συμπύκνωσαν τη χαρά της δημιουργικότητας, τις αγωνίες και τις προσδοκίες των στελεχών και της πολιτικής ηγεσίας του Υπουργείου, τη συλλογική τους προσπάθεια στην κατεύθυνση της πολιτισμικής ανάπτυξης της χώρας. »Είναι οι στιγμές που εικονοποιούν και πραγματώνουν σταδιακά την πορεία μιας πολιτικής του πολιτισμού που έχει ως στρατηγικούς στόχους τη δημιουργική οικονομία αλλά και τον πολιτισμό της καθημερινής ζωής, τα πολιτισμικά δικαιώματα όλων, τη μείωση των πολιτισμικών ανισοτήτων και διακρίσεων. Στόχος μας η πολιτισμική δημοκρατία ως θεμελιώδης συνθήκη της πολιτικής δημοκρατίας»καταλήγει η υπουργός Πολιτισμού Μυρσίνη Ζορμπά. Το πρόγραμμα της εκδήλωσης • Εθνικό Θέατρο Παντού Θοδωρής Αμπαζής, αναπληρωτής καλλιτεχνικός διευθυντής ΕΘΝΙΚΟ ΘΕΑΤΡΟ • Η ανακάλυψη της Αρχαίας Τενέας Έλενα Κόρκα, επίτιμη γενική διευθύντρια αρχαιοτήτων και πολιτιστικής κληρονομιάς • Γενούφα του Λέος Γιάνατσεκ Γιώργος Κουμεντάκης, καλλιτεχνικός διευθυντής ΕΛΣ ΕΘΝΙΚΗ ΛΥΡΙΚΗ ΣΚΗΝΗ • Μινωικό ανακτορικό κέντρο Ζωμίνθου Έφη Σαπουνά-Σακελλαράκη, επίτιμη έφορος αρχαιοτήτων • Ξανασυναντώντας το κοινό στην Επίδαυρο και την Αργολίδα Βαγγέλης Θεοδωρόπουλος, καλλιτεχνικός διευθυντής Φεστιβάλ Αθηνών & Επιδαύρου ΦΕΣΤΙΒΑΛ ΑΘΗΝΩΝ ΚΑΙ ΕΠΙΔΑΥΡΟΥ • Οι ερωτιδείς της Αμβρακίας Βαρβάρα Παπαδοπούλου, προϊσταμένη ΕΦΟΡΕΙΑ ΑΡΧΑΙΟΤΗΤΩΝ ΑΡΤΑΣ • Πολιτισμός για όλους Ελένη Διδασκάλου, διευθύντρια προβολής και επικοινωνίας ΜΕΓΑΡΟ ΜΟΥΣΙΚΗΣ ΑΘΗΝΩΝ • Τα μυστικά της Επισκοπής Σικίνου Δημήτρης Αθανασούλης, προϊστάμενος ΕΦΟΡΕΙΑ ΑΡΧΑΙΟΤΗΤΩΝ ΚΥΚΛΑΔΩΝ • Ανοίγοντας δρόμους για τις οθόνες του κόσμου Βασίλης Κοσμόπουλος, γενικός διευθυντής ΕΛΛΗΝΙΚΟ ΚΕΝΤΡΟ ΚΙΝΗΜΑΤΟΓΡΑΦΟΥ • Υστερομινωικός ΙΙΙΑ-Β τάφος στη θέση Κεντρί Δήμου Ιεράπετρας Χρύσα Σοφιανού, προϊσταμένη ΕΦΟΡΕΙΑ ΑΡΧΑΙΟΤΗΤΩΝ ΛΑΣΙΘΙΟΥ • 75 χρόνια Κρατική Ορχήστρα Αθηνών Στέφανος Τσιαλής, καλλιτεχνικός διευθυντής ΚΡΑΤΙΚΗ ΟΡΧΗΣΤΡΑ ΑΘΗΝΩΝ • Αρχαία και μεσαιωνικά ναυάγια στο Αρχιπέλαγος των Φούρνων Γιώργος Κουτσουφλάκης, προϊστάμενος τμήματος εναλίων αρχαιολογικών χώρων ΕΦΟΡΕΙΑ ΕΝΑΛΙΩΝ ΑΡΧΑΙΟΤΗΤΩΝ • Οι κούροι της Αταλάντης Μαρία Παπαγεωργίου, αρχαιολόγος ΕΦΟΡΕΙΑ ΑΡΧΑΙΟΤΗΤΩΝ ΦΘΙΩΤΙΔΑΣ-ΕΥΡΥΤΑΝΙΑΣ • Ο ελληνικός πολιτισμός στον κόσμο Ηλίας Νικολακόπουλος, αντιπρόεδρος ΕΙΠ ΕΛΛΗΝΙΚΟ ΙΔΡΥΜΑ ΠΟΛΙΤΙΣΜΟΥ • Πήλινη πλάκα με ομηρικούς στίχους από την Ολυμπία Ερωφίλη Κόλλια, προϊσταμένη ΕΦΟΡΕΙΑ ΑΡΧΑΙΟΤΗΤΩΝ ΗΛΕΙΑΣ • Ξυπνώντας τους Μινύες Ελένη Κουντούρη, προϊσταμένη ΔΙΕΥΘΥΝΣΗ ΠΡΟΪΣΤΟΡΙΚΩΝ & ΚΛΑΣΙΚΩΝ ΑΡΧΑΙΟΤΗΤΩΝ • Φεστιβάλ Κινηματογράφου Ολυμπίας: Μοχλός ανάπτυξης Δημήτρης Σπύρου, καλλιτεχνικός διευθυντής ΔΙΕΘΝΕΣ ΦΕΣΤΙΒΑΛ ΚΙΝΗΜΑΤΟΓΡΑΦΟΥ ΟΛΥΜΠΙΑΣ ΓΙΑ ΠΑΙΔΙΑ ΚΑΙ ΝΕΟΥΣ • Η αποκατάσταση του Μεγάρου Τσίλλερ Λοβέρδου Ευανθία Ν. Αλβέρτη, προϊσταμένη ΔΙΕΥΘΥΝΣΗ ΠΡΟΣΤΑΣΙΑΣ KAI ΑΝΑΣΤΗΛΩΣΗΣ ΝΕΩΤΕΡΩΝ & ΣΥΓΧΡΟΝΩΝ ΜΝΗΜΕΙΩΝ • Άυλη πολιτιστική κληρονομιά Σταυρούλα Φωτοπούλου, προϊσταμένη ΔΙΕΥΘΥΝΣΗ ΝΕΟΤΕΡΗΣ ΠΟΛΙΤΙΣΤΙΚΗΣ ΚΛΗΡΟΝΟΜΙΑΣ ",https://www.efsyn.gr/tehnes/art-nea/180944_den-einai-ola-efimera
Culture,efsyn.gr,Τετράωρη στάση εργασίας των αρχαιοφυλάκων τη Δευτέρα,"26.03.2015, ", efsyn.gr ,"Την προκήρυξη 4ωρης προειδοποιητικής στάσης εργασίας για τη Δευτέρα 30 Μαρτίου 2015 σε όλα τα μουσεία και αρχαιολογικούς χώρους εκτός από την Ακρόπολη, ανακοίνωσε η Πανελλήνια Ένωση Υπαλλήλων Φυλάξεως Αρχαιοτήτων (ΠΕΥΦΑ), διευκρινίζοντας ότι «θα παραμείνουν κλειστά και μη επισκέψιμα για το κοινό τις ώρες 8.00-12.00», αλλά και ότι «οι αρχαιοφύλακες κάθε μουσείου και χώρου θα έχουν φροντίσει για το απαραίτητο προσωπικό ασφαλείας, όπως συμβαίνει κάθε φορά». Ενώ πλησιάζει η 1η Απριλίου που ξεκινά το διευρυμένο ωράριο, «τα μεγάλα μουσεία και οι επιλεγμένοι αρχαιολογικοί χώροι ""υποδέχονται"" το διευρυμένο ωράριο υποστελεχωμένα σε προσωπικό, και δη σε φυλακτικό που είναι απαραίτητο για την εύρυθμη και ασφαλή λειτουργία τους», αναφέρεται σε σχετική ανακοίνωση της ΠΕΥΦΑ, καλώντας την πολιτική ηγεσία «να σκύψει πάνω στο ζήτημα και να δώσει μία καθαρή λύση και όχι να συνεχίζει το φαινόμενο, όπως κάθε χρόνο, και πάντα την τελευταία στιγμή, να προσλαμβάνονται εκατοντάδες συμβασιούχοι συνάδελφοι». Τέλος, οι αρχαιοφύλακες εκφράζουν την αντίθεσή τους στο ζήτημα της συγχώνευσης του ΥΠΠΟΑ με το υπουργείο Παιδείας, στον νέο Οργανισμό λειτουργίας του υπουργείου, αλλά και στις «σκέψεις» περί μετατροπής μεγάλων μουσείων της χώρας σε ΝΠΔΔ, αναφέροντας ότι «η θέση της ΠΕΥΦΑ είναι πως μία τέτοια ενέργεια δεν έχει να προσφέρει καμία βελτίωση στη λειτουργία τους και στη Δημόσια Διοίκηση, αλλά αντιθέτως θα επιφέρει μεγάλα προβλήματα».",https://www.efsyn.gr/tehnes/art-nea/20571_tetraori-stasi-ergasias-ton-arhaiofylakon-ti-deytera
